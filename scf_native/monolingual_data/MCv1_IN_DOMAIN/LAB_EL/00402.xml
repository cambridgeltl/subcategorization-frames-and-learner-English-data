<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>EURES: το ευρωπαϊκό δίκτυο για την απασχόληση και την κινητικότητα των εργαζομένων</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>EURES: το ευρωπαϊκό δίκτυο για την απασχόληση και την κινητικότητα των εργαζομένων</title>
						<author></author>
						<imprint>
							<publisher></publisher>
							<pubDate>2010-10-21 11:49:50</pubDate>
							<eAddress>http://europa.eu/legislation_summaries/employment_and_social_policy/community_employment_policies/c10527_el.htm</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<keywords>
					<keyTerm>EURES: το ευρωπαϊκό δίκτυο γι</keyTerm>
				</keywords>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/00402.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">EURES: το ευρωπαϊκό δίκτυο για την απασχόληση και την κινητικότητα των εργαζομένων</p>
			<p id="p2">Το EURES συμβάλλει στην υλοποίηση μιας ευρωπαϊκής αγοράς εργασίας προσβάσιμης από όλους μέσω των διακρατικών, διαπεριφερειακών και διασυνοριακών ανταλλαγών προσφοράς και ζήτησης εργασίας καθώς και με την ανταλλαγή πληροφοριών σχετικά με τις συνθήκες διαβίωσης και την απόκτηση προσόντων.</p>
			<p id="p3">ΠΡΑΞΗ</p>
			<p id="p4">Απόφαση (ΕΟΚ) αριθ. 8/2003 της Επιτροπής, της 23ης Δεκεμβρίου 2002, για την εφαρμογή του κανονισμού (ΕΟΚ) αριθ. 1612/68 όσον αφορά την αντιστάθμιση προσφοράς και ζήτησης εργασίας.</p>
			<p id="p5">ΣΥΝΟΨΗ</p>
			<p id="p6">Η Επιτροπή προέβη στη μεταρρύθμιση του δικτύου EURES πρώτης γενιάς το οποίο συγκροτήθηκε αρχικά με την απόφαση (ΕΟΚ) αριθ. 569/93 . Στόχος της μεταρρύθμισης είναι η ενίσχυση και η παγίωση του EURES ως εργαλείου για τη διασύνδεση των υπηρεσιών απασχόλησης στο πλαίσιο του Ευρωπαϊκού Οικονομικού Χώρου (ο EΟΧ περιλαμβάνει τα 27 κράτη μέλη της Ευρωπαϊκής Ένωσης καθώς και τη Νορβηγία, την Ισλανδία και το Λιχτενστάιν) και της Ελβετίας. Η επαγγελματική και γεωγραφική κινητικότητα καθίσταται επομένως σημαντική συνιστώσα της ευρωπαϊκής στρατηγικής για την απασχόληση (ΕΣΑ) και του σχεδίου δράσης για τις ικανότητες και την κινητικότητα .</p>
			<p id="p7">Ειδικότερα, στόχος είναι να βελτιωθεί το θεσμικό πλαίσιο του EURES με την αποκέντρωση των λειτουργιών λήψης αποφάσεων στα μέλη και στους εταίρους του δικτύου, να ενισχυθεί ο στρατηγικός και συντονιστικός ρόλος της Επιτροπής στο πλαίσιο του δικτύου EURES δεύτερης γενιάς, και να καταστεί δυνατή η διαχείριση της δομής του μετά τη διεύρυνση της Ευρωπαϊκής Ένωσης (ΕΕ). Τα μέλη και οι εταίροι του EURES είναι:</p>
			<p id="p8">Ο διοικητικός συντονισμός γίνεται από το Ευρωπαϊκό Γραφείο Συντονισμού (ή «Γραφείο Συντονισμού EURES»), το οποίο διαχειρίζεται η Ευρωπαϊκή Επιτροπή, Γενική Διεύθυνση Απασχόλησης, Κοινωνικών Υποθέσεων και Ίσων Ευκαιριών. Η εν λόγω υπηρεσία είναι αρμόδια επίσης για την ανάλυση της κινητικότητας στην Ευρώπη, για τη διατύπωση μιας γενικής προσέγγισης και για την παρακολούθηση και την αξιολόγηση των δραστηριοτήτων του EURES.</p>
			<p id="p9">Για την ανάπτυξη του δικτύου επικουρείται από ομάδα εργασίας, στην οποία συμμετέχουν οι διαχειριστές του EURES</p>
			<p id="p10">Όσον αφορά τον στρατηγικό σχεδιασμό, η Επιτροπή ζητεί τη γνώμη της ομάδας στρατηγικής υψηλού επιπέδου, η οποία απαρτίζεται από τους επικεφαλής των μελών του δικτύου EURES υπό την προεδρία εκπροσώπου της Επιτροπής. Η ομάδα συνεδριάζει δύο φορές ετησίως και προσκαλεί στις συνεδριάσεις αυτές τους επικεφαλής των ευρωπαϊκών οργανισμών που εκπροσωπούν τους κοινωνικούς εταίρους. Κατευθύνει τις αποφάσεις όσον αφορά το σχεδιασμό υπηρεσιών και δραστηριοτήτων και συμμετέχει στην εκπόνηση της ετήσιας και της διετούς έκθεσης της Επιτροπής.</p>
			<p id="p11">Η απόφαση βασίζεται σε δύο εργαλεία προγραμματισμού: στο χάρτη EURES και στα τριετή σχέδια δραστηριοτήτων.</p>
			<p id="p12">Ο χάρτης EURES</p>
			<p id="p13">Ο χάρτης EURES [ PDF</p>
			<p id="p14">] εξηγεί λεπτομερώς στα μέλη και στους εταίρους τη λειτουργία του δικτύου. Προβλέπει τη δημιουργία ομοιόμορφου συστήματος για την ανταλλαγή πληροφοριών διευκρινίζοντας τη φύση τους, τη συχνότητά τους και τους τρόπους πρόσβασης σε αυτές. Εφαρμόζονται κοινά πρότυπα ως προς το περιεχόμενο και τη μορφή ώστε να διευκολύνεται η ανταλλαγή αυτή.</p>
			<p id="p15">Οι δραστηριότητες των μελών και των εταίρων περιλαμβάνουν:</p>
			<p id="p16">τη δημιουργία υπηρεσιών εξεύρεσης εργασίας για άτομα που ζητούν απασχόληση, συμπεριλαμβανομένων των εξατομικευμένων υπηρεσιών, καθώς και υπηρεσιών που φέρνουν σε επαφή εργαζόμενους και εργοδότες και υπηρεσιών παροχής βοήθειας για εργοδότες που επιθυμούν να προσλάβουν εργαζόμενους από άλλη ευρωπαϊκή χώρα·</p>
			<p id="p17">τη διάδοση ενημερωμένων πληροφοριών σχετικά με τις συνθήκες διαβίωσης και εργασίας καθώς και τις τάσεις της αγοράς εργασίας·</p>
			<p id="p18">την ανάπτυξη της συνεργασίας μεταξύ των υπηρεσιών απασχόλησης και των κοινωνικών υπηρεσιών, των κοινωνικών εταίρων και άλλων ενδιαφερόμενων οργανισμών στο επίπεδο των κρατών μελών, των διαμεθοριακών περιοχών και των διαφόρων τομέων απασχόλησης·</p>
			<p id="p19">την παρακολούθηση και την αξιολόγηση των εμποδίων στα οποία προσκρούει η κινητικότητα, συμπεριλαμβανομένης της νομοθεσίας και των διοικητικών διαδικασιών, των πλεονασμάτων και των ελλειμμάτων ειδικευμένου εργατικού δυναμικού καθώς και των μεταναστευτικών ροών.</p>
			<p id="p20">Τα μέλη και οι εταίροι δεσμεύονται να ενσωματώσουν στις βάσεις δεδομένων τους που περιέχουν προσφορές εργασίας τις προσφορές που περιέχονται στο EURES την 1η Ιανουαρίου 2005 καθώς και να:</p>
			<p id="p21">παρέχουν στα άλλα μέλη και στους εταίρους του δικτύου πλήρη και ενημερωμένα στοιχεία για την προσφορά και τη ζήτηση εργασίας, την αγορά εργασίας, τις συνθήκες διαβίωσης και εργασίας, τα εμπόδια στα οποία προσκρούει η κινητικότητα και κάθε άλλη πληροφορία αναγκαία για τη δημιουργία ενός ευρωπαϊκού δικτύου. Επιπλέον, δεσμεύονται να προστατεύουν τα προσωπικά δεδομένα και να παρέχουν τις αναγκαίες υποδομές και υπηρεσίες, όπως τερματικά ηλεκτρονικών υπολογιστών·</p>
			<p id="p22">να διορίζουν και να εκπαιδεύουν τους διαχειριστές και τους συμβούλους του EURES καθώς και άλλους εν δυνάμει παρόχους υπηρεσιών. Οι διαχειριστές είναι υπεύθυνοι για την ευρωπαϊκή διάσταση της οργάνωσης, συμπεριλαμβανομένου του συντονισμού και της εφαρμογής των δραστηριοτήτων του EURES, της επίτευξης των στόχων, της διάδοσης των πληροφοριών και της εκπροσώπησης στο πλαίσιο της ομάδας εργασίας EURES. Οι σύμβουλοι, αφού λάβουν μια αρχική κατάρτιση, παρέχουν επαγγελματικό προσανατολισμό για την εξεύρεση εργασίας και ενσωματώνουν τις υπηρεσίες του EURES στους δικούς τους οργανισμούς·</p>
			<p id="p23">να καταρτίσουν το δικό τους σχέδιο επικοινωνίας για την προώθηση του EURES σύμφωνα με τη γενική στρατηγική που υποβάλλει το Γραφείο Συντονισμού EURES και να χρησιμοποιούν το λογότυπο του EURES σύμφωνα με τις πολιτικές και τα συμφέροντα της Ευρωπαϊκής Ένωσης·</p>
			<p id="p24">να αξιολογούν όλες τις δραστηριότητες του EURES από άποψη ποσότητας, ποιότητας και αντίκτυπου και να ενημερώνουν σχετικά το Γραφείο Συντονισμού EURES·</p>
			<p id="p25">να καταρτίζουν, να υποβάλλουν στο Γραφείο Συντονισμού EURES, να εκτελούν και να αξιολογούν τα τριετή σχέδια δραστηριοτήτων.</p>
			<p id="p26">Τα μέλη και οι εταίροι αναπτύσσουν από κοινού διασυνοριακές συμπράξεις. Οι εν λόγω συμπράξεις, που καλύπτουν τις ίδιες δραστηριότητες και τους ίδιους στόχους, διέπονται από μία σύμβαση-πλαίσιο ελάχιστης διάρκειας τριών ετών, με την οποία οι υπογράφοντες δεσμεύονται να παρέχουν τις υπηρεσίες του EURES στα άλλα μέρη. Οι αποφάσεις λαμβάνονται από τη συντονιστική επιτροπή στην οποία συμμετέχουν τα μέλη της σύμπραξης.</p>
			<p id="p27">Τα τριετή σχέδια δραστηριοτήτων</p>
			<p id="p28">Τα μέλη και οι εταίροι υποβάλλουν τριετή σχέδια δραστηριοτήτων βάσει προσανατολισμών που καταρτίζονται από το Γραφείο Συντονισμού EURES. Στα σχέδια αυτά πρέπει να περιέχονται οι βασικές δραστηριότητες, οι διαθέσιμοι ανθρώπινοι και οικονομικοί πόροι καθώς και τα μέτρα παρακολούθησης και αξιολόγησης που προβλέπονται για την εν λόγω περίοδο. Οι όροι για τη χορήγηση κοινοτικής χρηματοδοτικής ενίσχυσης περιλαμβάνονται στις γενικές κατευθυντήριες γραμμές. Το Γραφείο Συντονισμού αξιολογεί τη συνάφεια των σχεδίων δραστηριοτήτων με τις κατευθυντήριες γραμμές και διατυπώνει τις παρατηρήσεις του στη διετή έκθεση της Επιτροπής.</p>
			<p id="p29">ΠΑΡΑΠΟΜΠΕΣ</p>
			<p id="p30">Επίσημη εφημερίδα</p>
			<p id="p31">ΣΥΝΑΦΕΙΣ ΠΡΑΞΕΙΣ</p>
			<p id="p32">Εκθέσεις</p>
			<p id="p33">Ανακοίνωση της Επιτροπής, της 16ης Μαρτίου 2007 - Έκθεση δραστηριότητας 2004-2005 του δικτύου EURES που υποβλήθηκε από την Επιτροπή σύμφωνα με το άρθρο 19 παράγραφος 3 του κανονισμού (ΕΟΚ) αριθ. 1612/68 - «Προς μια ολοκληρωμένη ευρωπαϊκή αγορά εργασίας: η συμβολή του EURES» [ COM(2007) 116 - Δεν έχει δημοσιευθεί στην Επίσημη Εφημερίδα].</p>
			<p id="p34">Η ευρωπαϊκή στρατηγική για την απασχόληση (ΕΣΑ) ανέδειξε τη γεωγραφική κινητικότητα σε πολιτική προτεραιότητα. Παράλληλα, η περίοδος 2004-2005 σηματοδοτήθηκε από την προσχώρηση των δημόσιων υπηρεσιών απασχόλησης (ΔΥΑ) των νέων κρατών μελών. Η προσχώρηση αυτή έγινε σταδιακά και επωφελήθηκε από την αδελφοποίηση σε ατομική βάση κάθε νέας ΔΥΑ με μία ΔΥΑ από τα παλαιότερα κράτη μέλη. Πέρα από τη διεύρυνση, η έκθεση αναφέρθηκε στα επιτεύγματα του EURES όσον αφορά τους προσανατολισμούς που έθεσε το γραφείο συντονισμού του EURES (EURESco) για την περίοδο 2004-2007:</p>
			<p id="p35">ένταξη του EURES στις ΔΥΑ: μολονότι η δέσμευση των ΔΥΑ προς το EURES έχει ενισχυθεί, εξακολουθεί να είναι πολύ περιορισμένη. Σύμφωνα με έρευνα που πραγματοποιήθηκε, η ενσωμάτωση του EURES πραγματοποιείται με τρόπο πιο ευέλικτο στις νέες ΔΥΑ οι οποίες βρίσκονται ακόμα στο στάδιο της ανάπτυξης·</p>
			<p id="p36">παροχή δυνατότητας πρόσβασης σε όλες τις προσφορές εργασίας που δημοσιεύουν οι ΔΥΑ από όλες τις χώρες της ΕΕ και του ΕΟΧ και διευκόλυνση της χρήσης τους: ένα νέο αποκεντρωμένο σύστημα που βασίζεται στις τεχνολογίες του Διαδικτύου επιτρέπει την αναζήτηση σε όλες τις βάσεις δεδομένων των εθνικών ΔΥΑ. Η διεπαφή της πύλης και η ποιότητα των πληροφοριών βελτιώνονται συνεχώς·</p>
			<p id="p37">βελτίωση της ενημέρωσης των εργαζομένων για τα δικαιώματά τους όσον αφορά την ελεύθερη κυκλοφορία και καταπολέμηση των εμποδίων στα οποία προσκρούει η κινητικότητα: έχει αξιοποιηθεί καλύτερα της συνέργιας μεταξύ του EURES και της Υπηρεσίας Προσανατολισμού για τους Πολίτες καθώς και μεταξύ του EURES και της δικτυακής πύλης «Η Ευρώπη σου» . Οι ΔΥΑ διαδραματίζουν ένα ρόλο στον εντοπισμό και στην εξάλειψη των εμποδίων στα οποία προσκρούει η κινητικότητα, μεταξύ άλλων και στις μεθοριακές περιοχές·</p>
			<p id="p38">παροχή των υπηρεσιών του EURES στα άτομα ανεξάρτητα από τη χώρα διαμονής τους: όλα τα μέλη του EURES τήρησαν την αρχή αυτή·</p>
			<p id="p39">ενεργό υποστήριξη των εργοδοτών ώστε να μπορούν να πραγματοποιούν διακρατικές προσλήψεις: τα μέλη του EURES προσπαθούν να ανταποκριθούν στις ανάγκες των εργοδοτών μέσω στοχοθετημένων δραστηριοτήτων. Το EURESco συγκρότησε εκ νέου ομάδα εργασίας για το θέμα αυτό·</p>
			<p id="p40">ταυτοποίηση των ελλείψεων εργατικού δυναμικού που θα μπορούσαν να αμβλυνθούν μέσω της διακρατικής κινητικότητας και αντιμετώπισή τους: τα μέλη του EURES συνεργάζονται στο πλαίσιο μεγάλου αριθμού σχεδίων διακρατικών προσλήψεων, συν τοις άλλοις και μεταξύ των παλαιών και των νέων κρατών μελών·</p>
			<p id="p41">παροχή ενημερωμένων πληροφοριών σχετικά με τους περιορισμούς στην ελεύθερη κυκλοφορία των εργαζομένων που είναι υπήκοοι των νέων κρατών μελών καθ' όλη τη διάρκεια της μεταβατικής περιόδου: προσφέρεται πρακτικός οδηγός στον δικτυακό τόπο του EURES, ο οποίος παρέχει πληροφορίες για κάθε κράτος μέλος. Πληροφορίες παρέχονται επίσης από τους συμβούλους EURES·</p>
			<p id="p42">υποστήριξη της ανάπτυξης διασυνοριακών αγορών εργασίας: το EURES έχει χρηματοδοτήσει νέες δραστηριότητες στις διασυνοριακές περιφέρειες στις οποίες έχουν αυξηθεί οι ροές διασυνοριακών εργαζομένων. Αναπτύσσονται περαιτέρω διασυνοριακές εταιρικές σχέσεις·</p>
			<p id="p43">αξιολόγηση των αποτελεσμάτων και της λειτουργίας του EURES: οι ΔΥΑ καταρτίζουν ετήσια έκθεση δραστηριοτήτων στο πλαίσιο του τριετούς σχεδίου δράσης τους, ενώ ένας εξωτερικός οργανισμός αξιολογεί τη λειτουργία του ιδίου του EURES. Οι σύμβουλοι του EURES αποστέλλουν μηνιαίες εκθέσεις·</p>
			<p id="p44">παροχή πληροφοριών σχετικά με το EURES: το EURES ξεκίνησε την εκπόνηση στρατηγικής και σχεδίου ανακοίνωσης που μπορούν να αποτελέσουν εργαλεία κοινά για όλα τα μέλη.</p>
			<p id="p45">Ο προϋπολογισμός του EURES για την περίοδο 2004-2005 ανήλθε στα 17 εκατ. ευρώ, τα οποία συμπληρώθηκαν από συνεισφορά της ΕΖΕΣ ( EN ). Στον προϋπολογισμό προστίθενται οι σημαντικοί πόροι των ΔΥΑ.</p>
			<p id="p46">Ημερομηνία τελευταίας τροποποίησης: 11.05.2007</p>
		</body>
	</text>
</cesDoc>