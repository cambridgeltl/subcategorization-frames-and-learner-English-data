1 08 2009
Πριν καλά – καλά στεγνώσει το μελάνι υπογραφής της νέας ΣΣΕ άρχισαν οι γκρίνιες. Κατατίθενται δε και απόψεις σχετικά με την διάταξη που αφορά τα ΔΠΥ, οι οποίες επιχειρούν να αποπροσανατολίσουν τους συναδέλφους από την χρησιμότητα αυτής της διάταξης, καθώς την χαρακτηρίζουν επικίνδυνη (!) και ουσιαστικά αποτρέπουν τους συναδέλφους να την διεκδικούν. Συνδικαλιστική αβελτηρία; Άγρα ψήφων εν όψει εκλογών ή το χειρότερο, υπηρεσία προς την εργοδοσία;
ΣΥΝΤΟΜΟ ΧΡΟΝΙΚΟ, ΓΙΑ ΝΑ ΜΠΕΙΤΕ ΣΤΟ ΝΟΗΜΑ:
● Η παράταξή μας από την πρώτη στιγμή της ίδρυσής της έχει καταγγείλει τους πολλαπλούς κινδύνους από την εργασία με ΔΠΥ για τον κλάδο (ανασφάλιστοι, εκβιασμοί προς μισθωτούς, κατάργηση των ΣΣΕ στην πράξη, δημιουργία φθηνού ανταγωνισμού) και αγωνίζεται να τους αντιμετωπίσει. Αρχικά είπαν ότι πάμε να καταργήσουμε δικαιώματα εργασίας (…με ΔΠΥ), τώρα που διαφαίνεται λύση, συνεχίζουν με «καταγγελίες» για δήθεν «ξεπούλημα» των Δ.Π.Υ..
● Ζητούσαμε και ζητάμε, η μόνη σχέση εργασίας στα ΜΜΕ να είναι η μισθωτή, αορίστου ή ορισμένου χρόνου. Το ίδιο ζήτησαν και στην επιτροπή freelance οι εκπρόσωποί μας (Ν. Σπηλιοπούλου, Στ. Χρυσοστομίδης, Λ. Αποσκίτης). Πρέπει να πάψει το ΔΠΥ να είναι το μέσο εκβιασμού της εργοδοσίας και το αποτέλεσμα της εκμετάλλευσης των απελπισμένων. Γι αυτό αντιδράσαμε έντονα όταν ο Χρ. Πραμαντιώτης και η Π. Μεσσίνη κατέθεσαν ως μέλη της σχετικής επιτροπής πρόταση προς το ΔΣ να ζητήσουμε την κατάργηση των ασφαλιστικών υποχρεώσεων των εργοδοτών για τα ΔΠΥ, επαναφέροντας έτσι από την πίσω πόρτα μια ανάλογη απόπειρα Παπανδρόπουλου (επί Δημητριανάκη στο ΤΑΙΣΥΤ) που ως αντιπολίτευση το 2001 την αντιμετωπίσαμε.
● Θυμίζουμε, επίσης, ότι το καλοκαίρι του 2008 το ΔΣ κατά πλειοψηφία, απέρριψε πρόταση των εργοδοτών να υπογραφεί Σ.Σ.Ε. διετούς διάρκειας, επειδή η ΕΣΠΗΤ ζήτησε και ο ΣΕΠΤ συμφώνησε να καταθέσει τις προτάσεις του για την αντιμετώπιση των ζητημάτων που αφορούν στην εργασία με Δελτίο Παροχής Υπηρεσιών (Δ.Π.Υ.).
● Το 2009 στις διαπραγματεύσεις για υπογραφή νέας Σ.Σ.Ε. ο ΣΕΠΤ δεν έφερε -παρά την δέσμευση- καμιά πρόταση για τα Δ.Π.Υ. Με πρόσχημα την οικονομική κρίση, αρχικά προτείνει μηδενική αύξηση μισθών, η οποία μετά από τρεις συναντήσεις έφθασε στο 3,5%. Η ΕΣΠΗΤ με πρόταση του προέδρου της καταφεύγει στον ΟΜΕΔ (διαιτησία) και ενισχύει το νομικό της τμήμα με δεύτερο ειδικό δικηγόρο για την υπόθεση. Η Ένωση ακόμα καταθέτει απόλυτα τεκμηριωμένη εισήγηση , ζητά δε, και παίρνει, τη στήριξη του Διασωματειακού για να προχωρήσει σε απεργιακές κινητοποιήσεις, εφόσον κριθεί αναγκαίο.
● Στην διάρκεια της μεσολάβησης, σε διάστημα περίπου ενός μηνός, γίνονται 4 συναντήσεις. Όποιοι συμμετείχαν στις σχετικές συζητήσεις, γνωρίζουν την εξέλιξη και το περιεχόμενο των διαπραγματεύσεων και οι απόψεις όλων έγιναν αντικείμενο ενδελεχούς έρευνας. Η ΕΣΠΗΤ ταυτόχρονα προγραμματίζει και ανακοινώνει 48ωρη απεργία για τα μέλη της. Τελικά απεργία δεν χρειάζεται, αφού ο ΣΕΠΤ υπαναχωρεί σε διάφορα σημεία -καθώς κάποιες θέσεις μας ενισχύει και ο μεσολαβητής – και η νέα Σ.Σ.Ε. ψηφίζεται κατά πλειοψηφία.
ΣΧΕΤΙΚΑ ΜΕ ΤΗΝ … «ΓΚΡΙΝΙΑ»:
Ας δούμε πρώτα τι συμφωνήθηκε: Αύξηση βασικών μισθών 3% από 1.2.2009 και 4% από 1.9.2009. Παραδοχή με δύο νέους πολύ κρίσιμους όρους, για τη ρύθμιση της σχέσης εργασίας (που οδηγεί στην κατάργηση της καταστρατήγησης των Δ.Π.Υ.) και τον έλεγχο των καταχρηστικών απολύσεων απευθείας από την Ένωση. Θέσπιση Αρχών Δεοντολογίας, με βασικό οδηγό τον αντίστοιχο Κώδικα της ΠΟΕΣΥ και διάφορα θεσμικά όπως πρόσθετες άδειες μητρότητας κ.λπ.
Γιατί επιμείναμε να εγκριθεί: Η ρύθμιση με τα ΔΠΥ και ο έλεγχος των καταχρηστικών απολύσεων ενισχύουν τις θέσεις της ΕΣΠΗΤ. Εννοείται ότι η νομική τεκμηρίωση από τους δυο νομικούς μας, είχε πρωτεύοντα ρόλο στην απόφαση του ΔΣ να δεχθεί την ρύθμιση. Στο ΔΣ εξετάστηκαν διεξοδικά όλες οι απόψεις. Αν κάποιο μέλος του Δ.Σ. είχε υπόψη του διαφορετική νομική τεκμηρίωση, όφειλε να την καταθέσει δημόσια προς συζήτηση. Αλλιώς λειτουργεί ενάντια στα συμφέροντα των μελών της Ένωσης. Ας μη συνεχίσουμε, όμως, άλλο το θέμα.
Σε ότι αφορά την οικονομική ρύθμιση, αυτή φέρνει την εκκίνηση της διαπραγμάτευσης για τη Συλλογική Σύμβαση του 2010 κατά 7,2% υψηλότερα και συνδέθηκε με τους όρους για την ρύθμιση της σχέσης εργασίας και τον έλεγχο των απολύσεων. Η κριτική σε κάθε ΣΣΕ είναι εύκολη, αλλά ο απών από την διαπραγμάτευση δεν μπορεί να γνωρίζει, πόσο μάλλον να κρίνει. Η πλειοδοσία ως τακτική ας κριθεί από τους συναδέλφους. Η λογική της συνεχούς συνδικαλιστικής γκρίνιας αντιμετωπίζεται από εμάς ως φαινόμενο παρεπόμενο της απραξίας.
TI ΕΦΕΡΕ Η ΡΥΘΜΙΣΗ ΓΙΑ ΤΗΝ ΜΟΡΦΗ ΕΡΓΑΣΙΑΣ
Σας δίνουμε μια γενική νομική εκτίμηση –που μπορεί να φανεί κουραστική αλλά την κρίνουμε απαραίτητη- ακριβώς για να διαλυθεί εντελώς η επικίνδυνη και αποπροσανατολιστική αντίληψη που καλλιεργείται.
Μεταξύ άλλων: Πρόκειται για ρυθμίσεις με χαρακτήρα αναφοράς (ενοχικού χαρακτήρα ρύθμιση) στις οποίες πλέον έχουν συνομολογήσει οι εργοδότες και μπορούν να χρησιμοποιηθούν τόσο από τον εργαζόμενο όσο και από την ΕΣΠΗΤ, ή ακόμη και από την Επιθεώρηση Εργασίας (ΣΕΠΕ) και τα αρμόδια δικαστήρια. Για κάθε ενδεχόμενο…
Η μη ρύθμιση τέτοιων ζητημάτων, ιδιαίτερα σε μια εποχή γενικευμένης απορρύθμισης των εργασιακών σχέσεων, θα μπορούσε να έχει πολλαπλές επιπτώσεις στην απασχόληση των δημοσιογράφων στα περιοδικά.
Και μόνο η απουσία αντίστοιχων ρυθμίσεων, σε όλες τις ΣΣΕ των ΜΜΕ, αλλά και το μέγεθος της αντίδρασης της εργοδοτικής πλευράς, θα έπρεπε να πείσει και τον πιο δύσπιστο για την αναγκαιότητα τέτοιων ρυθμίσεων.
Το γεγονός άλλωστε ότι για πρώτη φορά έχουμε συλλογική ρύθμιση αυτών των ζητημάτων, συνιστά πρώτης τάξης αναγνώριση από εργοδοτικής πλευράς, ότι τα δύο αυτά ζητήματα υφίστανται και χρήζουν μέτρων αντιμετώπισης. Υπενθυμίζουμε ότι μέχρι πρόσφατα υπήρχαν αντιρρήσεις σκοπιμότητας ακόμη και για το αν υπήρχε καν ζήτημα με τους εργαζόμενους συντάκτες με μπλοκάκια…
Ως προς την ουσία των ρυθμίσεων: Με το προηγούμενο καθεστώς, δηλαδή της «μη ρύθμισης», οι εργοδότες μπορούσαν να παραπέμπουν στις καλένδες μιας Επιτροπή Διαλόγου (στην οποία η εργοδοτική πλευρά θα κατέθεσε τις απόψεις της εκπρόθεσμα, χωρίς καμία κύρωση βεβαίως), το κρίσιμο ζήτημα της εξαρτημένης απασχόλησης. Όταν μάλιστα η εργοδοτική πλευρά σε όλη την διαδικασία των συλλογικών διαπραγματεύσεων αρνούνταν έστω και την συζήτησή του.
Χωρίς αυτή τη ρύθμιση, υπήρχε μόνο η νομολογία των Δικαστηρίων, για το πότε είναι εξαρτημένη μία σχέση εργασίας. Δηλαδή, ευθέως παρέπεμπε ατομικά τα μέλη της ΕΣΠΗΤ στα Δικαστήρια, όταν είναι γνωστό σε όλους ότι υπό το καθεστώς και την απειλή της απόλυσης, σπάνια οι συνάδελφοι προσφεύγουν δικαστικά όταν είναι σε εξέλιξη η σύμβαση εργασίας τους – ενώ και μετά την λύση της, συχνά για τον φόβο των Ιουδαίων («μαύρες λίστες» κ.λπ.) υπογράφουν χαρτί ότι ουδεμία απαίτηση έχουν από τον πρώην εργοδότη τους.
Κανέναν δεν εξυπηρετεί, συνδικαλιστικά και νομικά, η απλή αντιγραφή σε μία σύμβαση, των δεδομένων της νομολογίας. Το κρίσιμο είναι αν θα καθιερωθούν κάποια σχετικά ασφαλή για την εργατική πλευρά, κριτήρια, για τη διάγνωση και διεκδίκηση, του πότε η σχέση απασχόλησης υποκρύπτει εξαρτημένη εργασίας. Τα κριτήρια αυτά θέτει η πρώτη διάταξη:               
α) Ορίζοντας κατ΄ αρχήν, ότι η βασική σχέση, δηλαδή ο κανόνας (όχι κατ΄ εξαίρεση ή δευτερευόντως) είναι η σύμβαση εξαρτημένης εργασίας – μέγιστη παραδοχή στην εξέλιξη της κρίσης και σε καθεστώς μείωσης θέσεων απασχόλησης.
β) Κριτήρια και μάλιστα σχετικά ασφαλή, είναι η χρονική διάρκεια και η σταθερότητα της απασχόλησης.
γ) Η αποτύπωση της βασικής σχέσης και των κριτηρίων σε κείμενο Σ.Σ.Ε. δίνει πρόσφορο έδαφος, τόσο στον εργαζόμενο που προσλαμβάνεται, όσο και σε αυτόν που ήδη απασχολείται (αλλά και στην ίδια την ΕΣΠΗΤ), να τεκμηριώσει και να διεκδικήσει νόμιμα δικαιώματά του, με την παραπομπή σε κείμενο Σύμβασης, αλλά και συγκριτικά με συναδέλφους του, που απασχολούνται με καθεστώς εξάρτησης, ακριβώς γιατί έχουν τα κριτήρια της Συλλογικής Σύμβασης Εργασίας.
Εννοείται ότι υπάρχουν πολλές δυνατότητες για ακόμη καλύτερες ρυθμίσεις σε επόμενες Συλλογικές Συμβάσεις, όμως επειδή οι μεγαλύτερες αποστάσεις διανύονται, αφού γίνει το πρώτο βήμα – αυτό είναι το πρώτο και πολύ θετικό βήμα για την ασφαλή ρύθμιση του κορυφαίου αυτού εργασιακού, μισθολογικού, ασφαλιστικού και συνδικαλιστικού ζητήματος.
Όσον αφορά το επίκαιρο θέμα των απολύσεων, κανείς δεν ισχυρίζεται ότι η ρύθμιση θα αποτρέψει τις απολύσεις. Μόνο η συντονισμένη και μαζική αντιμετώπιση του θέματος από το σύνολο των εργαζομένων στα ΜΜΕ μπορεί να απαντήσει στην λαίλαπα των απολύσεων και στην εργοδοτική αυθαιρεσία. Συνδικαλιστικά και νομικά όμως, δίνει ένα σοβαρότατο επιχείρημα, για την έλλειψη νομιμότητας (π.χ. ομαδικές απολύσεις) και την καταχρηστικότητα, η οποία ελέγχεται πλέον και δικαστικά. Ποιος δεν θυμάται το πρόσφατο παράδειγμα του «Ελεύθερου Τύπου», όπου και πάλι οι συνάδελφοι με μπλοκάκια έχασαν όλα τα δικαιώματά τους;
Σε κάθε περίπτωση η στρουθοκαμηλική αντιμετώπιση ενός εργατικού ζητήματος το μόνο που εξυπηρετεί είναι τους φυγόμαχους, ριψάσπιδες και απόντες του συνδικαλισμού. Και βέβαια δεν κατακτήσαμε το τέλειο, όμως ήμασταν παρόντες και προσπαθήσαμε. Ο εχθρός του καλού είναι το καλύτερο – γι΄ αυτό μαζί αγωνιζόμαστε και γι΄ αυτό συνεχώς βελτιώνουμε τη Συλλογική Σύμβαση Εργασίας.
ΕΝΩΤΙΚΗ ΚΙΝΗΣΗ ΔΗΜΟΣΙΟΓΡΑΦΩΝ της ΕΣΠΗΤ
Share this:
1. ΣΥΝΔΕΣΜΟΙ
Tag Cloud
Email Subscription
Enter your email address to subscribe to this blog and receive notifications of new posts by email.
RSS feed
Email check failed, please try again
Sorry, your blog cannot share posts by email.
