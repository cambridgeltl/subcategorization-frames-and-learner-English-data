Ραγδαία αύξηση σε Ελλάδα και Ευρωπαϊκή Ενωση
Τα δεδομένα που συλλέγει η ίδια η Εθνική Στατιστική Υπηρεσία Ελλάδας (ΕΣΥΕ) μαρτυρούν ότι η μερική απασχόληση τσακίζει κόκαλα. Ωστόσο, η ΕΣΥΕ επιχειρεί να εμφανίσει τη μερική απασχόληση πολύ μικρότερη από την πραγματική. Είναι χαρακτηριστικό ότι ενώ μεταξύ των ετών 2000-2006 η πραγματική μερική απασχόληση κυμαίνεται από 10% έως 12%, η ΕΣΥΕ για τα ίδια χρόνια παρουσιάζει ποσοστά από 4% έως 5,7% αποκρύπτοντας εκατοντάδες χιλιάδες μερικώς απασχολούμενους.
Ο τρόπος που η ΕΣΥΕ κατατάσσει κάποιον στους μερικά απασχολούμενους είναι εντελώς αυθαίρετος, γιατί δε βασίζεται σε αντικειμενικά κριτήρια (π.χ. ώρες εργασίας), αλλά, όπως παραδέχεται και η Γιούροστατ, «η διάκριση μεταξύ πλήρους και μερικής απασχόλησης στηρίζεται στην αυθόρμητη απάντηση που δίνει ο ερωτώμενος».
Με βάση τα στοιχεία (Πίνακας 1), ο αριθμός των εργαζομένων με μερική απασχόληση βρίσκεται σταθερά πάνω από τις 400 χιλιάδες τα τελευταία χρόνια και αυξάνεται ραγδαία. Το 2000 ο αριθμός των εργαζομένων με μερική απασχόληση (σ.σ. που δούλευαν μέχρι 25 ώρες τη βδομάδα) ήταν 413.325, ή, αλλιώς, το 10,10% του συνόλου των απασχολούμενων που τότε έφθαναν τα 4.088.475. Ενώ μια σύγκριση μεταξύ των ετών 2000 και 2006 δείχνει ότι οι μερικώς απασχολούμενοι αυξήθηκαν κατά 30,15%, όταν το σύνολο των απασχολούμενων αυξήθηκε μόλις 8,89% (από 4.088.475 εργαζόμενους το 2000 σε 4.452.275 το 2006). Ενα άλλο χαρακτηριστικό στοιχείο είναι η μεγάλη αύξηση στους εργαζόμενους με μερική απασχόληση στο Δημόσιο (Πίνακας 2). Ακόμα, μεγάλος είναι ο αριθμός εργαζομένων που απασχολούνται από 25 έως και 34 ώρες τη βδομάδα και όχι πάντως με πλήρες ωράριο, το οποίο στις σημερινές συνθήκες έχει διαμορφωθεί στις 40 ώρες ανά βδομάδα.
Πίνακας 2
Τέλος, αξίζει να σημειωθεί ότι με βάση τα στοιχεία ένας τεράστιος όγκος εργαζομένων βρίσκεται στην αντίπερα όχθη της εξουθενωτικής υπεραπασχόλησης. Χαρακτηριστικό είναι ότι το πρώτο τρίμηνο του 2006 το 42% των εργαζομένων δούλεψαν από 40 έως και 48 ώρες τη βδομάδα, ενώ το 27,8% από 48 ώρες και πάνω!
Ενας στους πέντε στην ΕΕ
Σύμφωνα με τη Γιούροστατ, στην «Ευρώπη των 15» ένας στους πέντε απασχολούμενους δουλεύει με καθεστώς μερικής απασχόλησης, η οποία, από το 1995 μέχρι το 2006, ανέβηκε κατά 24% και εκσφενδονίστηκε από το 15,8% στο 20,8%! Η ραγδαία αύξηση και τα υψηλά ποσοστά αποτυπώνουν την αγριότητα της αντεργατικής επίθεσης:
Στην Ολλανδία, σχεδόν 1 στους 2 εργαζόμενους είναι όμηρος της μερικής απασχόλησης (46,2%)!
Στην Ελβετία, μερικώς απασχολούμενοι είναι 3 στους 10 (33,3%).
Σε Γερμανία, Ηνωμένο Βασίλειο και Σουηδία πάνω από 2 στους 10 (25,8%, 25,5% και 25,1%, αντίστοιχα).
Στην Ιταλία, η μερική απασχόληση αυξήθηκε μέσα σε 11 χρόνια κατά 52,6% (από 6,3% πήγε 13,6%).
Στο Λουξεμβούργο αυξήθηκε κατά 50,2% (από 8,5% πήγε 17,1%).
Με γοργούς ρυθμούς προχωρά η ανατροπή των εργασιακών σχέσεων και στις πρώην σοσιαλιστικές χώρες. Στη Λιθουανία η μερική απασχόληση έχει φτάσει ήδη στο 9,9% (2006), στην Πολωνία στο 9,8%, στη Ρουμανία στο 9,7%! Αν κάποιος ρίξει μια ματιά στους κατώτατους μισθούς που δίνει η Γιούροστατ γι' αυτές τις χώρες (για πλήρως απασχολούμενους και μεικτά), μπορεί να βεβαιωθεί για τα δεινά που επιφυλάσσει στους εργαζόμενους λαούς η «ευρωπαϊκή προοπτική». Στη Λιθουανία ο βασικός μισθός είναι 173 ευρώ (2007), στην Πολωνία 245, στη Ρουμανία 114, στη Βουλγαρία 92!..
Πίνακας 1
Διαβάστε στο «Ρ»
