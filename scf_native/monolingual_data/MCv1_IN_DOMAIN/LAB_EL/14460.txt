Ομηρία διαρκείας η μερική απασχόληση
Παρότι η ΝΔ έχει επιβάλει από το 1990 τη μερική απασχόληση, η κυβέρνηση του ΠΑΣΟΚ επαναφέρει το θέμα, αποσκοπώντας στην πλήρη απορύθμιση
"Πολλαπλή απασχόληση (δυο μερικές απασχολήσεις σε δυο διαφορετικούς εργοδότες), τηλεργασία, συμβόλαια εργολαβικού έργου και άλλες μορφές εργασίας"!
Είναι ακριβώς λόγια που χρησιμοποίησε ο πρωθυπουργός στην περιβόητη ομιλία του στα συνδικαλιστικά στελέχη του ΠΑΣΟΚ στις 26 Μάρτη, για να κάνει ακόμα πιο σαφές - μαζί με τη νεόφερτη... ορολογία του "απασχολήσιμου" εργαζόμενου - το... όραμα της μερικής, της "ευέλικτης" απασχόλησης.
Ούτε και εδώ βεβαίως πρωτοτυπεί. Απλώς αντιγράφει. Αντιγράφει τις οδηγίες της "Λευκής Βίβλου" ως πιστός ιερέας της. Να τι γράφει το... ευρωευαγγέλιο: "Η καθιέρωση της μεγαλύτερης ευελιξίας πρέπει να γίνει σε θέματα οργάνωσης της εργασίας, καταργώντας τα εμπόδια που καταστούν δυσχερέστερη ή πιο δαπανηρή την απασχόληση, με μειωμένο ωράριο ή συμβάσεις ορισμένου χρόνου...".
Στο θέμα επανέρχεται η ΚΟΜΙΣΙΟΝ, της οποίας η Γενική Διεύθυνση Απασχόλησης γράφει στην τελευταία έκθεσή της ότι τα όποια μέτρα θα πρέπει "να επηρεάσουν βασικά την κατανομή της ανεργίας και να ενισχύουν την εκ περιτροπής εναλλαγή στις θέσεις εργασίας"!
Στο θέμα έρχεται και ξαναέρχεται βεβαίως ο ΣΕΒ, ζητώντας "να αρθούν οι δυσκαμψίες που υπάρχουν στο πλέγμα της εργατικής νομοθεσίας και της αγοράς εργασίας γενικότερα, με θαρραλέο τρόπο..." (κείμενο θέσεων για την οικονομική πολιτική, το οποίο επιδόθηκε στις 10/9/96 στους αρχηγούς των πολιτικών κομμάτων.
Στόχος, η μερική εργασία, η μερική ή καθόλου ασφάλιση, η μερική αμοιβή, η δραστική μείωση δηλαδή του εργατικού κόστους και βεβαίως το χτύπημα του συνδικαλιστικού κινήματος και της συλλογικής δράσης με τη μετατροπή του εργαζόμενου σε όμηρο διαρκείας.
Ισχυρίζονται ότι στόχος τους είναι να προστατέψουν τον εργαζόμενο, που έτσι και αλλιώς απασχολείται σε άτυπες μορφές εργασίας. Λένε ΨΕΜΑΤΑ και να γιατί:
- Γιατί κάτω από τη δική τους "μύτη" επεκτείνεται το όνειδος της μερικής απασχόλησης.
- Γιατί αυτοί ελέγχουν τις υπηρεσίες (Επιθεωρήσεις, ΙΚΑ κλπ.) που υποτίθεται ότι πρέπει να ελέγχουν την εφαρμογή της - ακόμα ισχύουσας - εργατικής νομοθεσίας και που ΔΕΝ το κάνουν.
- Γιατί κωφεύουν προκλητικά ακόμα και όταν από συνδικάτα ή μέσα στη Βουλή τους καταγγέλλονται "στο πιάτο" καραμπινάτες καταγγελίες για τα τεκταινόμενα σε μια σειρά εργασιακούς χώρους.
- Γιατί, απλούστατα, κάνουν "τις πλάτες" στους εργοδότες να εφαρμόζουν στην πράξη αυτά ακριβώς που εκ των υστέρων έρχονται να βάλουν στον... κοινωνικό διάλογο και να τα θεσμοθετήσουν.
Προς αυτή την κατεύθυνση και επειδή στους στόχους τους είναι η πλήρης απορύθμιση των εργασιακών σχέσεων και όχι η προστασία αυτής της κατηγορίας των εργαζομένων, αποκρύπτουν το γεγονός ότι η μερική απασχόληση ισχύει στη χώρα μας με τον πολυνόμο (ν.1892/90), που ψήφισε η κυβέρνηση της ΝΔ τον Ιούλη του 1990.
Με το νόμο αυτό, στο άρθρο 38 υπό τον τίτλο "μερική απασχόληση", ορίζεται ότι "με έγγραφη συμφωνία ο εργοδότης και ο μισθωτός κατά τη σύσταση της σχέσης εργασίας ή κατά τη διάρκειά της μπορεί να συμφωνήσουν για ορισμένο ή αόριστο χρόνο διάρκεια ημερήσιας ή εβδομαδιαίας εργασίας μικρότερης της κανονικής (μερική απασχόληση)". Με το ίδιο άρθρο, ωστόσο, υποτίθεται ότι θεωρείται άκυρη η απόλυση μισθωτού που δε θα αποδεχτεί εργοδοτική πρόταση για μερική απασχόληση. Ορίζεται ότι οι αποδοχές των μερικά απασχολούμενων μισθωτών "δεν μπορεί να είναι κατώτερες από αυτές που προβλέπονται από τις κείμενες κάθε φορά διατάξεις για τους απασχολούμενους με κανονικό ωράριο για την ίδια εργασία συναδέλφους τους και αντιστοιχούν στις ώρες εργασίας της μερικής απασχόλησης". Με το ίδιο άρθρο υποτίθεται ότι κατοχυρώνονται με έναν... μερικό τρόπο δικαιώματα όπως η ετήσια άδεια και γενικά "όλες οι διατάξεις της εργατικής νομοθεσίας", ενώ το επόμενο άρθρο ορίζει τους όρους ασφάλισης των μερικά απασχολούμενων πάντα κατά "μερικό τρόπο"....
Το τι ακολούθησε της ψήφισης του συγκεκριμένου νόμου το ζούμε. Το τι επιχειρεί η κυβέρνηση του ΠΑΣΟΚ στην κατεύθυνση της πλήρους ασυδοσίας, είναι ακόμα φανερότερο.
Οσο για την... αύξηση της απασχόλησης, μιλάνε οι ίδιοι οι επίσημοι δείκτες, βάσει των οποίων η ανεργία στη χώρα μας το 1996 ξεπέρασε το 10,5%. Μιλάει γι' αυτό και συνολικά η ευρωπαϊκή εμπειρία, όπου από το 1982, οπότε άρχισε να εφαρμόζεται το πρόγραμμα της ΚΟΜΙΣΙΟΝ "Ανάπτυξη της στρατηγικής της απασχόλησης", οι άνεργοι από 10.000.000 τότε, ξεπερνούν σήμερα τα 20.000.000! Και αυτό, παρά την τεράστια εξάπλωση που έχει πάρει η μερική απασχόληση στις περισσότερες από τις χώρες της ΕΕ.
Εργάτες στην "κάνουλα"!
Τι σημαίνει "συνολική διευθέτηση του χρόνου εργασίας" και γιατί οι πολυεθνικές ζητάνε την απαλλαγή τους από το "γραφειοκρατικό δακτύλιο" του οχτάωρου και του κανονικού ωραρίου!
Συνολική διευθέτηση του χρόνου εργασίας.
Είναι ένα από τα κομβικά σημεία που ανακοίνωσε ο πρωθυπουργός για την "αντζέντα" του... κοινωνικού διαλόγου και που παραπέμπει ευθέως στην απορύθμιση των εργασιακών σχέσεων.
Δεν πρόκειται βέβαια για μια ακόμα "νέα ιδέα" του κ Σημίτη ή των επιτελείων του. Δεν πρόκειται καν για "ιδέα" του ΣΕΒ, ο οποίος φέρνει και ξαναφέρνει το θέμα με εξαιρετική επιτακτικότητα σε όλα του τα υπομνήματα.
Η πατρότητα της "ιδέας" ανήκει στους συντάκτες της "Λευκής βίβλου", στην οποία στη θέση 8.2, (μέρος του γενικού κεφαλαίου περί "ευελιξίας"), αναφέρεται επί λέξει: "Οσον αφορά την κατανομή του χρόνου εργασίας, έχουν γίνει προτάσεις για τον υπολογισμό των ωρών εργασίας σε ετήσια βάση".
Από πού έγιναν οι προτάσεις; Μα από τις 45 μεγαλύτερες πολυεθνικές που έχουν την έδρα τους στην Ευρώπη και οι οποίες σε έκθεση που υπέβαλαν προς τα κοινοτικά όργανα, πριν τη σύνταξη της "Λευκής Βίβλου", με υπογραφή του προέδρου του "EUROPEAN ROUND TABLE (πρόκειται για την ομάδα των 45", ζητάνε χωρίς περιστροφές: "Απορύθμιση της αγοράς της εργασίας και χαλάρωση του γραφειοκρατικού δακτυλίου που παρακωλύει το μοίρασμα των θέσεων εργασίας... Η απορύθμιση - προσθέτουν - να διευκολύνει την εισαγωγή νέων μορφών συμβάσεων... ".
Ο "μεγάλος δακτύλιος" είναι φανερό ότι είναι το 8ωρο, το κανονικό ωράριο ή διαφορετικά η πλήρης απασχόληση. Εν κατακλείδι, η εργασιακή μέρα που πρέπει να βγει από τη μέση, προκειμένου να ανοίξει ο δρόμος για την επιστροφή σ' αυτό που ο Μαρξ,αναφερόμενος στις συνθήκες εργασίας στην Αγγλία του περασμένου αιώνα, ονόμασε "εργοστασιακή μέρα","στα πλαίσια της οποίας όλα επιτρέπονταν"!
Ετήσια διευθέτηση του χρόνου εργασίας,θα πει ότι οι κεφαλαιοκράτες θα μπορούν να χρησιμοποιούν την εργατική δύναμη, όπως και όσο θέλουν, αρκεί αυτό να μην ξεπερνά το συνολικό άθροισμα των ωρών της κανονικής απασχόλησής της σε ετήσια βάση! Αυτό τολμούν να το εμφανίζουν ως "μη αφαίρεση κεκτημένων"! Και αυτό, παρότι ο βιομήχανος θα μπορεί να απασχολεί τον εργαζόμενο όχι με βάση συγκεκριμένο ωράριο, αλλά ανάλογα με τις ανάγκες της παραγωγικής διαδικασίας! Δηλαδή, όπως ακριβώς το ρεύμα και το νερό, όπως τις μηχανές. Εργατική δύναμη "ελευθέρας ροής", στην κάνουλα!Γι' αυτό ακριβώς στα 19 σημεία του "κοινωνικό διαλόγου" το θέμα αυτό συνδέεται ευθέως με το ζήτημα της κατάργησης της υπερεργασίας και τη μείωση των υπερωριών.
Το τι θα σημάνει αυτό για τις συνθήκες εργασίας, για την προσωπική και κοινωνική ζωή του εργαζόμενου, για την ασφάλεια της εργασίας, είναι κάτι από παραπάνω φανερό. Εκείνο που ίσως δεν είναι από πρώτη ματιά φανερό είναι τι θα σημάνει για το σύνολο των εργασιακών σχέσεων που τινάζονται αυτόματα στον αέρα. Για την ίδια τη συνοχή της εργατικής τάξης, σαν τάξη και το ίδιο το μέλλον του συνδικαλιστικού και του εργατικού κινήματος.
Να σημειώσουμε ότι "διευθέτηση του χρόνου εργασίας" προβλέπει και ο πολυνόμος 1892/90 της ΝΔ (άρθρο 41).Ειδικότερα ορίζεται ότι "με επιχειρησιακές συλλογικές συμβάσεις ή συμφωνίες εργοδότη και του συμβουλίου εργαζομένων, επιτρέπεται να καθορίζεται για διάστημα έως τρεις μήνες αυξημένος αριθμός ωρών εργασίας έως 9 ώρες την ημέρα και έως 48 την εβδομάδα και μειωμένος αριθμός ωρών εργασίας κατά το επόμενο αντίστοιχο διάστημα. Ο μέσος όρος των ωρών εργασίας για το συνολικό διάστημα, το οποίο δεν μπορεί να υπερβαίνει τους 6 μήνες, θα είναι 40 την εβδομάδα, η δε αμοιβή για όλο το διάστημα δεν αυξομειώνεται, αλλά θα είναι αντίστοιχη αμοιβή για εργασία 8 ωρών την ημέρα και 40 ωρών την εβδομάδα".
Η ΝΔ άνοιξε το δρόμο, η κυβέρνηση του ΠΑΣΟΚ επιχειρεί τη χαριστική βολή, βγάζοντας από τη μέση και τους όποιους ισχύοντες περιορισμούς!
Υπό κατάργηση οι Συλλογικές Συμβάσεις!
Τι λέει ο ΟΟΣΑ και η "Λευκή Βίβλος". Τι ζητά ο ΣΕΒ. Τι προωθεί η κυβέρνηση. Κοινός στόχος, ο πολλαπλασιασμός των θέσεων "δουλικής εργασίας"
Στο "στόχαστρο" της αντεργατικής λαίλαπας έχουν μπει οι Συλλογικές Συμβάσεις Εργασίας,όπως ακριβώς υπαγορεύει ο ΟΟΣΑ και η "Λευκή Βίβλος" και όπως... εξειδικεύει σε ειδικό κείμενό του ο ΣΕΒ.
Μια από τις πιο βασικές κατακτήσεις της εργατικής τάξης, που κατοχυρώθηκε για πρώτη φορά στη Γαλλία το 1949 και στη χώρα μας το 1955 με τον στρεβλό, έστω, τρόπο του ν. 3239/55, ο οποίος άλλαξε - κάτω από τη μακρά πάλη του συνδικαλιστικού κινήματος - το 1990, οπότε ψηφίστηκε από την οικουμενική κυβέρνηση ο ν.1876, τίθεται υπό διαγραφή από τον "εργασιακό χάρτη".
Μ' άλλα λόγια, η κυβέρνηση του ΠΑΣΟΚ... φιλοδοξεί να καταργήσει σήμερα την ίδια τη δυνατότητα που κατάκτησε η εργατική τάξη να κάθεται ως τάξη απέναντι στην αντίπαλη τάξη και να διαπραγματεύεται τους όρους αμοιβής και εργασίας της!
Στους... τίτλους του "κοινωνικού διαλόγου", το θέμα τίθεται ως εξής:
Στη μία ενότητα (10η) η κυβέρνηση θέτει κυριολεκτικά στο "γύψο" τις όποιες ελεύθερες συλλογικές διαπραγματεύσεις, κύρια σε ό,τι αφορά την Εθνική Γενική Συλλογική Σύμβαση Εργασίας - τη Σύμβαση "πιλότο" για όλες τις άλλες Συμβάσεις - ορίζοντας σαφώς: Η ΕΓΣΣΕ θα υπογράφεται στη βάση της αρχής "προβλεπόμενος πληθωρισμός εθνική παραγωγικότητα".Ταυτόχρονα σε άλλη ενότητα (9η) κάνει λόγο για "διεύρυνση της δυναμικής της ΕΓΣΣΕ" και την καθιέρωση "νέων Συλλογικών Συμβάσεων από τα Εργατικά Κέντρα και τους τοπικούς εργοδοτικούς φορείς".
Η πρώτη και μόνο ανάγνωση των παραπάνω κάνει φανερό ότι η κυβέρνηση στοχεύει στο σπάσιμο και στη δραστική αποδυνάμωση της ΕΓΣΣΕ και των κλαδικών Συμβάσεων μέσω τοπικών συμβάσεων εργασίας (γενικού περιεχομένου απ' ό,τι φαίνεται, αφού ήδη τα ΕΚ έχουν σήμερα τη δυνατότητα υπογραφής τοπικών ομοιοεπαγγελματικών συμβάσεων, που αφορούν τους εργαζόμενους ορισμένου επαγγέλματος συγκεκριμένης πόλης ή περιφέρειας. Και αυτό, πάντα υπό τον όρο της γενικής υποχρεωτικότητας των όρων της ΕΓΣΣΕ και των κλαδικών συμβάσεων).
Οι στόχοι της κυβέρνησης γίνονται ακόμα πιο φανεροί, σε συνδυασμό με την προώθηση των διαβόητων Τοπικών Συμφώνων Απασχόλησης και την πλήρη έλλειψη κάθε αναφοράς στις κλαδικές Συλλογικές Συμβάσεις.
Να σημειωθεί ότι το θέμα έχει απασχολήσει ειδικά τα συνεχή υπομνήματα του ΣΕΒ προς την κυβέρνηση και έχουν υποβληθεί πολύ συγκεκριμένες προτάσεις για το ξήλωμα του θεσμού.
Εγραφε σχετικά σε υπόμνημά του προς τους αρχηγούς των κομμάτων στις 10 Σεπτέμβρη 1996 ο Σύνδεσμος των Βιομηχάνων: Χρειάζεται να κατοχυρωθεί "η δυνατότητα καθορισμού αμοιβών μικρότερων από τις προβλεπόμενες στις Συλλογικές Συμβάσεις σε ορισμένες περιπτώσεις, όπως: Σε περιοχές που πλήττονται ιδιαίτερα από την ανεργία, για ανειδίκευτους νέους που είναι άνεργοι για ορισμένο διάστημα, σε εταιρίες που βρίσκονται σε δύσκολη οικονομική κατάσταση".
"Τι είναι προτιμότερο, να είναι ο νέος στα μπιλιάρδα ή να έχει μια δουλιά, αμειβόμενος έστω λίγο κάτω από τη Συλλογική Σύμβαση",είχε δηλώσει πρόσφατα ο αντιπρόεδρος του ΣΕΒ!
Επίσης, ο ΣΕΒ σε υπόμνημά του προς την ΟΚΕ, στις 13 Ιούνη 1996, ζητούσε ακόμα:
- Να τροποποιηθεί ο ν.1876/90 και να καταργηθεί η δυνατότητα της μονομερούς προσφυγής της εργατικής πλευράς στο θεσμό της διαιτησίας.
- Να μην επιτρέπεται η επέκταση των Συλλογικών Συμβάσεων Εργασίας, εφόσον οι υπογράψαντες δεν απασχολούν τουλάχιστον το 60% των εργαζομένων του επαγγέλματος.
- Κατά την επέκταση των Συλλογικών Συμβάσεων να εξετάζεται η "νομιμότητα" του περιεχομένου τους.
- Να μην επεκτείνεται η εφαρμογή των Συμβάσεων όταν αυτές είναι προϊόν διαιτητικών αποφάσεων.
Τα "αιτήματα" του ΣΕΒ συνοδεύονται στην πράξη με την όλο και μεγαλύτερη σκλήρυνση της στάσης των κλαδικών οργανώσεων των βιομηχάνων στις διαπραγματεύσεις για την υπογραφή των κλαδικών Συλλογικών Συμβάσεων με τα αντίστοιχα συνδικάτα. Αυτό γίνεται, είτε με την προκλητική κωλυσιεργία, είτε με τη διατύπωση προτάσεων τόσο εξευτελιστικών, που δεν αφήνουν κανένα περιθώριο διαλόγου, είτε ακόμα και με την ανοιχτή άρνηση. Είναι δε εντελώς χαρακτηριστική η στάση της Ενωσης των ξενοδόχων,η οποία στις διαπραγματεύσεις με την κλαδική ομοσπονδία, ζήτησε ευθέως την κατάργηση των κλαδικών συμβάσεων για τους εργαζόμενους στον τουρισμό,πράγμα που έτσι και αλλιώς επιβάλλουν οι ξενοδόχοι - και όχι μόνο - στην πράξη σε πολύ μεγάλη έκταση.
Οι γενικές κατευθύνσεις του ΣΕΒ και της κυβέρνησης συμπίπτουν με τα όσα προωθούν κεντρικά ο ΟΟΣΑ και η ΕΕ. Να τι γράφει σχετική έκθεση του ΟΟΣΑ: "Σε μια εντελώς ανταγωνιστική αγορά, οι ανειδίκευτοι εργάτες με χαμηλή παραγωγικότητα, θα λάμβαναν χαμηλότατους μισθούς. Οταν όμως επιβάλλεται κατώτατο όριο μισθού, τα άτομα των οποίων το κόστος εργασίας είναι μεγαλύτερο από το ελάχιστο περιθώριο κέρδους του προϊόντος που παράγουν, θα αποκλείονται από την αγορά της εργασίας για λόγους κόστους και θα οδηγούνται στην ανεργία"...
Συμπτωματικά... το ίδιο ακριβώς επιχείρημα συναντάμε και στη "Λευκή Βίβλο", οι συντάκτες της οποίας προτείνουν ευθέως την κατάργηση του κατώτατου ορίου στην αμοιβή των νέων εργατών, για να γίνει - λένε - "πιο εύκολη η πρόσβασή τους στην αγορά της εργασίας"...
Να σημειωθεί ότι στις πιο πάνω κατευθύνσεις, δηλαδή στην κατάργηση του κατώτατου βασικού μισθού - του μισθού ασφαλείας, όπως συνηθίζουμε να τον λέμε - κάτω από τον οποίο δεν μπορεί να αμείβεται κανείς εργαζόμενος, έχουν αντιταχθεί και αστοί αναλυτές, οι οποίοι σημειώνουν ότι η συζήτηση που γίνεται δεν είναι καν είναι οικονομική. Είναι μια συζήτηση καθαρά κοινωνική - πολιτική "που θα έχει αισθητές αρνητικές συνέπειες στην ίδια τη δομή των κοινωνιών, με τον πολλαπλασιασμό των θέσεων της δουλικής εργασίας",όπως σημείωνε σε ειδικό αφιέρωμά του χαρακτηριστικά το περιοδικό LE MONT DIPLOMATIQE.
Στο "τραπέζι" του ... κοινωνικού διαλόγου ο εργασιακός χάρτης!
Μιλώντας τη γλώσσα του μεγάλου κεφαλαίου και αναπαράγοντας ένα προς ένα τα σαρωτικά μέτρα του μαύρου... συνταγολογίου της "Λευκής Βίβλου", η κυβέρνηση του ΠΑΣΟΚ ανοίγει τον περιβόητο "κοινωνικό διάλογο", υπό τον ψευδεπίγραφο τίτλο "Ανάπτυξη - Ανταγωνιστικότητα - Απασχόληση". Σ' αυτή τη φάση επωμίζεται το βαρύ φορτίο της αναζήτησης συνενόχων,πρώτα και κύρια μέσα στα μαζικά κινήματα, αφού η άλλη όχθη - αυτή της μεγαλοεργοδοσίας - όχι μόνο συναινεί, αλλά και υπαγορεύει, αν δε συντάσσει, τα μέτρα που βάζουν φωτιά σ' όλες τις εργασιακές και κοινωνικές κατακτήσεις των εργαζομένων.
Σ' αυτή της την προσπάθεια και αφού προηγήθηκε η άκρως αποκαλυπτική τοποθέτηση του ίδιου του πρωθυπουργού στα συνδικαλιστικά στελέχη του ΠΑΣΟΚ, καθώς και ένας καταιγισμός... διαρροών που διαγράφουν με καθαρότητα την ταϊβανοποίηση των εργασιακών σχέσεων και την πλήρη κατεδάφιση της κοινωνικής ασφάλισης,τώρα προσπαθούν να "χρυσώσουν το χάπι". Στην πραγματικότητα προσπαθούν να παράσχουν άλλοθι στους πρόθυμους "συνομιλητές" να προσέλθουν ως "γλάστρες" στο τραπέζι του... κοινωνικού διαλόγου, είτε για να συναινέσουν, είτε για να διευκολύνουν, με την παρουσία τους, την επιβολή των σαρωτικών μέτρων.
Ετσι τώρα αρκούνται σε τίτλους... διαλόγου. Και θέλουν να τους πιστέψουμε! Θέλουν να πιστέψουν οι εργαζόμενοι ότι επί τόσο μεγάλο διάστημα υπουργοί, τεχνοκράτες, επιτελεία και παραεπιτελεία, κέντρα και παράκεντρα συσκέπτονταν και ξανασυσκέπτονταν για να βάλουν στο χαρτί τα 19 σημεία που έστειλαν την περασμένη Δευτέρα σε μια σειρά μαζικές οργανώσεις και φορείς!
Αλλά και σ' αυτά τα σημεία να σταθεί κανείς, είναι εντελώς φανεροί οι στόχοι, όσο και αν κάνουν πως δεν τους καταλαβαίνουν κορυφαία συνδικαλιστικά στελέχη, τα οποία εμφανίζονται να κρύβονται πίσω από το δάκτυλό τους και να δηλώνουν ότι θα προσέλθουν στο... διάλογο "με τις δικές τους θέσεις", ακόμα και όταν ομολογούν ότι η κυβέρνηση αναζητεί άλλοθι για την επιβολή ειλημμένων αποφάσεων!
Οσο, όμως, και αν προσπαθούν να μετριάσουν τις εντυπώσεις, ουδείς μπορεί να διαψεύσει τον πρωθυπουργό, ο οποίος προδιέγραψε με σαφήνεια τους προωθούμενους στόχους, που είναι:
Η αποψίλωση έως και η κατάργηση των συλλογικών συμβάσεων εργασίας, η κατάργηση του 8ωρου και του κανονικού ωραρίου, η επέκταση της μερικής απασχόλησης και η πλήρης ελαστικοποίηση των εργασιακών σχέσεων, η κατεδάφιση της κοινωνικής ασφάλισης και το γενικό ξήλωμα του λεγόμενου "κοινωνικού κράτους" στο όνομα της μείωσης του μη μισθολογικού κόστους, η μεγαλύτερη περιθωριοποίηση των εργαζόμενων νέων, των εργαζόμενων γυναικών και των μακρά ανέργων, η μονιμοποίηση της διαχρονικής λιτότητας, το χτύπημα της μονιμότητας στο Δημόσιο...
Τους στόχους αυτούς επιχειρεί σήμερα να φωτίσει έναν προς έναν παραπέρα ο "Ρ" με ένα ακόμα αφιέρωμα.
Σελ.
Διαβάστε στο «Ρ»
