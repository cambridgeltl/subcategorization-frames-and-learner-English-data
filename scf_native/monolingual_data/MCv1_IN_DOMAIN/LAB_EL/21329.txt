Ελεύθερη κυκλοφορία των εργαζομένων: γενικές διατάξεις
Προκειμένου να διασφαλίσει την κινητικότητα των εργαζομένων στην Ευρωπαϊκή Ένωση, ο παρών κανονισμός βασίζεται στη γενική αρχή της κατάργησης κάθε διάκρισης, άμεσης ή έμμεσης, λόγω ιθαγένειας μεταξύ των εργαζομένων των κρατών μελών, όσον αφορά την απασχόληση, την αμοιβή και τους άλλους όρους εργασίας, την πρόσβαση στην κατοικία καθώς και το δικαίωμα του εργαζομένου στην οικογενειακή επανένωση. Επιπλέον, προβλέπει την καθιέρωση μηχανισμού για τη θέση σε επαφή της προσφοράς και της ζήτησης εργασίας μέσω εξειδικευμένων υπηρεσιών που συνεργάζονται σε ευρωπαϊκό επίπεδο.
ΠΡΑΞΗ
Κανονισμός (ΕΟΚ) αριθ. 1612/68 του Συμβουλίου της 15ης Οκτωβρίου 1968 περί της ελεύθερης κυκλοφορίας των εργαζομένων στο εσωτερικό της Κοινότητας [ Βλέπε πράξεις τροποποίησης ].
ΣΥΝΟΨΗ
Ο κανονισμός παρέχει αρχικά σε κάθε υπήκοο κράτους μέλους το δικαίωμα να αναλαμβάνει μισθωτή δραστηριότητα και να την ασκεί στην επικράτεια άλλου κράτους μέλους, σύμφωνα με την εθνική νομοθεσία που ισχύει για τους ημεδαπούς εργαζόμενους.
Το δικαίωμα αυτό αναγνωρίζεται αδιακρίτως στους «μόνιμους», εποχιακούς, μεθοριακούς εργαζομένους ή σ’ εκείνους που ασκούν τη δραστηριότητά τους επ’ ευκαιρία παροχής υπηρεσιών.
Ο εργαζόμενος δικαιούται να απολαμβάνει στην επικράτεια άλλου κράτους μέλους της ίδιας προτεραιότητας για πρόσληψη στις διαθέσιμες θέσεις εργασίας που δικαιούνται και οι υπήκοοι του κράτους αυτού. Λαμβάνει την ίδια βοήθεια που παρέχουν τα γραφεία εύρεσης εργασίας στους υπηκόους τους που αναζητούν εργασία. Η πρόσληψή του δεν πρέπει να εξαρτάται από ιατρικά, επαγγελματικά ή άλλα κριτήρια που συνιστούν διάκριση λόγω ιθαγένειας.
Ασκηση της απασχόλησης και ίση μεταχείριση
Ο κανονισμός απαγορεύει κάθε είδους διάκριση σε βάρος εργαζομένου που είναι υπήκοος κράτους μέλους στην επικράτεια των άλλων κρατών μελών λόγω της ιθαγενείας του, ως προς τους όρους απασχόλησης και εργασίας (ιδίως όσον αφορά την απόλυση και την αμοιβή). Ο εργαζόμενος έχει επίσης δικαίωμα συμμετοχής σε όλα τα προγράμματα επαγγελματικής κατάρτισης, επαγγελματικού επαναπροσανατολισμού ή επαγγελματικής επαναπροσαρμογής.
Απολαμβάνει τα ίδια κοινωνικά και φορολογικά πλεονεκτήματα με τους ημεδαπούς εργαζόμενους.
Ο εργαζόμενος που είναι υπήκοος κράτους μέλους και απασχολείται στην επικράτεια άλλου κράτους μέλους απολαμβάνει ίση μεταχείριση ως προς την άσκηση των συνδικαλιστικών του δικαιωμάτων, συμπεριλαμβανομένου του δικαιώματος ψήφου και της πρόσβασης σε διοικητικές ή διευθυντικές θέσεις μιας συνδικαλιστικής οργάνωσης· είναι δυνατόν να αποκλεισθεί από τη συμμετοχή στη διοίκηση οργανισμών δημοσίου δικαίου και από την άσκηση λειτουργήματος δημοσίου δικαίου. Απολαμβάνει εξάλλου το δικαίωμα του εκλέγειν και του εκλέγεσθαι στα όργανα εκπροσώπησης των εργαζομένων στην επιχείρηση.
Όσον αφορά τις διατάξεις σχετικά με την οικογενειακή επανένωση, ο παρών κανονισμός τροποποιήθηκε από τη νέα οδηγία 2004/38/ΕΚ . Πρώτον, η οδηγία αυτή διευρύνει τον όρο «μέλος της οικογένειας», ο οποίος μέχρι πρότινος περιοριζόταν στους συζύγους, τα τέκνα κάτω των 21 ετών ή τα συντηρούμενα τέκνα και τους συντηρούμενους ανιόντες, ενώ εφεξής περιλαμβάνει και τους συντρόφους βάσει δηλωμένης συμβίωσης, εφόσον η νομοθεσία του κράτους μέλους υποδοχής θεωρεί τη δηλωμένη συμβίωση ανάλογη με το γάμο.
Για περιόδους μικρότερες των τριών μηνών, τα μέλη της οικογένειας που προέρχονται από ένα κράτος μέλος μπορούν να εξασκήσουν το θεμελιώδες δικαίωμα που τους επιτρέπει να διαμένουν ελεύθερα στο έδαφος ενός άλλου κράτους μέλους. Για περιόδους μεγαλύτερες των τριών μηνών, αντλούν το δικαίωμα διαμονής τους από το γεγονός ότι είναι μέλη της οικογένειας ενός εργαζομένου, πολίτη της Ευρωπαϊκής Ένωσης. Δεν χρειάζονται πλέον άδεια παραμονής, οφείλουν ωστόσο να εγγραφούν στις αρμόδιες αρχές.
Τα μέλη της οικογένειας που προέρχονται από τρίτες χώρες απολαμβάνουν τα ίδια δικαιώματα με τον πολίτη της Ευρωπαϊκής Ένωσης τον οποίο συνοδεύουν, αλλά υπόκεινται σε υποχρέωση θεώρησης σύντομης διάρκειας ή κάτι ανάλογο. Για περιόδους πέραν των τριών μηνών, οφείλουν να υποβάλουν αίτηση για χορήγηση «δελτίου διαμονής μέλους της οικογένειας ενός πολίτη της Ένωσης», με διάρκεια ισχύος τουλάχιστον πέντε ετών και χωρίς δυνατότητα ανάκλησης.
Όλα τα μέλη της οικογένειας, ανεξάρτητα από τον τόπο προέλευσής τους, αποκτούν το δικαίωμα μόνιμης διαμονής έπειτα από περίοδο πέντε ετών χωρίς διακοπή. Αυτό το δικαίωμα αφαιρείται σε περίπτωση εξόδου από το κράτος μέλος υποδοχής για χρονική διάρκεια μεγαλύτερη από δύο έτη. Έχουν επίσης δικαίωμα σε παροχές του κλάδου κοινωνικής πρόνοιας, καθώς και το δικαίωμα να ασκήσουν έμμισθη ή άμισθη οικονομική δραστηριότητα.
Η οδηγία 2004/38/ΕΚ θεσπίζει την ευρωπαϊκή ιθαγένεια ως βασική κατάσταση των υπηκόων των κρατών μελών κατά την άσκηση του ελεύθερου δικαιώματος κυκλοφορίας και διαμονής στο έδαφος της Ένωσης. Στο παρελθόν, διάφορες κοινοτικές νομοθετικές πράξεις αντιμετώπιζαν ως ξεχωριστές περιπτώσεις τους μισθωτούς, τους μη μισθωτούς, τους σπουδαστές και άλλα μη απασχολούμενα άτομα. Συνεπώς, η οδηγία ενσωματώνει επίσης τα δικαιώματα των μελών της οικογένειας των εργαζομένων σε αυτή τη νέα λογική.
Θέση σε επαφή και συμψηφισμός της προσφοράς και της ζήτησης εργασίας
Επιπλέον, ο κανονισμός προβλέπει τη θετική δράση στον τομέα του συμψηφισμού της προσφοράς και της ζήτησης εργασίας με σκοπό την τόνωση της κινητικότητας στην ευρωπαϊκή αγορά εργασίας. Η δράση αυτή υλοποιήθηκε το 1993 με τη δημιουργία ενός ευρωπαϊκού δικτύου υπηρεσιών απασχόλησης, του επονομαζόμενου EURES .
Ο κανονισμός προβλέπει ότι τα κράτη μέλη πρέπει να ορίζουν ειδικευμένες υπηρεσίες οι οποίες θα συνεργάζονται μεταξύ τους και με την Επιτροπή για τη θέση σε επαφή και το συμψηφισμό της προσφοράς και της ζήτησης εργασίας. Επιπλέον, οι ειδικευμένες υπηρεσίες ενός κράτους μέλους κοινοποιούν όλες τις χρήσιμες πληροφορίες σχετικά με τις συνθήκες διαβίωσης και εργασίας και με την αγορά εργασίας στις ειδικευμένες υπηρεσίες των άλλων κρατών μελών, οι οποίες διαδίδουν τις πληροφορίες αυτές για να κατευθύνουν εργαζόμενους όσον αφορά τις δυνατότητες απασχόλησης στα άλλα κράτη μέλη. Οι εν λόγω ειδικευμένες υπηρεσίες, που σήμερα ονομάζονται Δημόσιες Υπηρεσίες Απασχόλησης, ασκούν μια αποστολή που εξακολουθεί να είναι επίκαιρη.
Οι ειδικευμένες υπηρεσίες μπορούν να αναθέτουν το συμψηφισμό της προσφοράς και της ζήτησης εργασίας και σε περιφερειακές υπηρεσίες. Εάν αυτές οι περιφερειακές υπηρεσίες έχουν εδαφική αρμοδιότητα για τις όμορες περιφέρειες δύο ή περισσότερων κρατών μελών, μπορούν να θεσπίζουν δομές συνεργασίας και παροχής υπηρεσιών. Οι υπηρεσίες εύρεσης εργασίας που είναι εξειδικευμένες σε ορισμένα επαγγέλματα μπορούν επίσης να ανταλλάσσουν απευθείας μεταξύ τους τις πληροφορίες σχετικά με την προσφορά και τη ζήτηση εργασίας.
Με τον κανονισμό θεσπίζεται το Ευρωπαϊκό Γραφείο Συντονισμού στο πλαίσιο της Επιτροπής, το οποίο είναι σήμερα γνωστό ως Γραφείο Συντονισμού EURES (EURESco) και αποτελεί ένα ενοποιημένο σύστημα ανταλλαγής πληροφοριών για την προσφορά και τη ζήτηση εργασίας. Το EURESco αναλύει τις μετακινήσεις των εργαζομένων που αποτελούν απόρροια αυτής της θέσης σε επαφή και εκπονεί κάθε δύο έτη έκθεση σχετικά με τα αποτελέσματα της ανάλυσης αυτής. Διοργανώνει κατάρτιση για το εξειδικευμένο προσωπικό των κρατών μελών και μπορεί να συμμετέχει και το ίδιο στο συμψηφισμό της προσφοράς και της ζήτησης.
Πεδίο εφαρμογής
Οι εργαζόμενοι που προέρχονται από μη ευρωπαϊκές χώρες ή εδάφη και ασκούν μισθωτή δραστηριότητα στο τους δεν μπορούν να επικαλούνται το δικαίωμα στην ελεύθερη κυκλοφορία των εργαζομένων στο εσωτερικό της ΕΕ που παρέχει ο παρών κανονισμός.
ΠΑΡΑΠΟΜΠΕΣ
Επίσημη Εφημερίδα
8.11.1968
Πράξη (εις) τροποποίησης
Επίσημη Εφημερίδα
17.2.1976
Κανονισμός (ΕΟΚ) αριθ. 2434/92 του Συμβουλίου
27.8.1992
Οδηγία 2004/38/ΕΚ του Ευρωπαϊκού Κοινοβουλίου και του Συμβουλίου
30.4.2004
ΣΥΝΑΦΕΙΣ ΠΡΑΞΕΙΣ
Ελεύθερη κυκλοφορία των εργαζομένων: παρεκκλίσεις
Παραρτήματα σχετικά με τα μεταβατικά μέτρα της πράξης περί των όρων προσχώρησης της Τσεχικής Δημοκρατίας , της Εσθονίας , της Λεττονίας , της Λιθουανίας , της Ουγγαρίας , της Μάλτας , της Πολωνίας , της Σλοβενίας και της Σλοβακίας [Επίσημη Εφημερίδα L 236 της 23.9.2003] και της πράξης περί των όρων προσχώρησης της Δημοκρατίας της Βουλγαρίας ( pdf
) και της Ρουμανίας ( pdf
) [Επίσημη Εφημερίδα L 157 της 21.6.2005].
Κατά τις διευρύνσεις του 2004 και του 2007 οι πράξεις προσχώρησης προβλέπουν παρεκκλίσεις από τον κανονισμό (ΕΟΚ) αριθ. 1612/68 . Τα παλιά κράτη μέλη της ΕΕ μπορούν να περιορίζουν την ελεύθερη κυκλοφορία των εργαζομένων από τα νέα κράτη μέλη για μια μεταβατική περίοδο που δεν μπορεί να υπερβαίνει τα επτά έτη.
Κατά διάρκεια μιας αρχικής περιόδου δύο ετών τα παλιά κράτη μέλη μπορούν να εξακολουθούν να εφαρμόζουν το εθνικό τους δίκαιο ή τις διμερείς συμφωνίες που έχουν ενδεχομένως συνάψει με τα νέα κράτη μέλη. Αυτό σημαίνει ότι, στις περισσότερες των περιπτώσεων, οι εργαζόμενοι από τα νέα κράτη μέλη εξακολουθούν να χρειάζονται άδεια εργασίας προκειμένου να έχουν πρόσβαση στην αγορά εργασίας. Τα νέα κράτη μέλη έχουν το δικαίωμα να επιβάλλουν αμοιβαίους περιορισμούς στους εργαζόμενους οι οποίοι κατάγονται από τα παλιά κράτη μέλη τα οποία έχουν εγκρίνει ανάλογα μέτρα. Στο τέλος της αρχικής περιόδου, τα παλιά κράτη μέλη μπορούν να αποφασίσουν εάν θα εξακολουθήσουν να επιβάλουν περιορισμούς στην ελεύθερη κυκλοφορία των εργαζομένων με την προϋπόθεση ότι θα ενημερώνουν σχετικά την Επιτροπή. Μετά την πάροδο πέντε ετών, τα παλιά κράτη μέλη μπορούν να παρατείνουν τα περιοριστικά μέτρα για μια τελευταία περίοδο δύο ετών, μόνο εάν διαπιστώσουν ότι υφίστανται ή ότι υπάρχει ο κίνδυνος να προκληθούν σοβαρές διαταραχές στην αγορά εργασίας τους.
Μετά την αρχική περίοδο των δύο ετών, η Επιτροπή δημοσιεύει έκθεση σχετικά με τη λειτουργία των μεταβατικών διατάξεων. Η έκθεση πρέπει να επιτρέπει στα παλιά κράτη μέλη να αποφασίσουν βάσει πραγματικών δεδομένων εάν επιθυμούν να διατηρήσουν τους περιορισμούς στην ελεύθερη κυκλοφορία των εργαζομένων οι οποίοι προέρχονται από τα νέα κράτη μέλη.
Οι εργαζόμενοι από ένα νέο κράτος μέλος που εργάζονταν σε ένα παλιό κράτος μέλος κατά την προσχώρηση ή εισήλθαν στην αγορά εργασίας του κατά τη διάρκεια ενός καθεστώτος δυνάμει εθνικών μέτρων ή διμερών συμφωνιών υπόκεινται σε ειδικό καθεστώς. Εάν έχει επιτραπεί η παραμονή τους για τουλάχιστον δώδεκα μήνες, μπορούν να επωφεληθούν από τη δυνατότητα πρόσβασης στην αγορά εργασίας. Το δικαίωμα αυτό περιορίζεται, ωστόσο, στο συγκεκριμένο παλιό κράτος μέλος και είναι δυνατό να απολεστεί εάν ο εργαζόμενος εγκαταλείψει οικειοθελώς το εν λόγω κράτος μέλος. Οι σύζυγοι και οι κατιόντες ηλικίας κάτω των 21 ετών ή τα εξαρτώμενα μέλη της οικογένειας των εργαζομένων αυτών έχουν επίσης δικαίωμα πρόσβασης στην αγορά εργασίας του κράτους μέλους. Το δικαίωμα αυτό το αποκτούν αυτομάτως, εάν ήταν κάτοικοι του εν λόγω παλιού κράτους μέλους κατά την προσχώρηση. Αντιθέτως, εάν άρχισαν να διαμένουν στο εν λόγω κράτος μέλος με τον εργαζόμενο μετά την προσχώρηση, αποκτούν το δικαίωμα πρόσβασης στην αγορά εργασίας ύστερα από παραμονή δεκαοκτώ μηνών τουλάχιστον ή μετά το τρίτο έτος μετά την ημερομηνία προσχώρησης, ανάλογα με το ποια ημερομηνία προηγείται.
Ρήτρα διασφάλισης. Η ρήτρα διασφάλισης επιτρέπει σε ένα κράτος μέλος, το οποίο έχει αποφασίσει να μην εφαρμόζει περιοριστικά μέτρα και να επιτρέπει την ελεύθερη κυκλοφορία των εργαζομένων, να ζητήσει από την Επιτροπή την άδεια να επιβάλει νέους περιορισμούς εάν η αγορά εργασίας του απειλείται ή αντιμετωπίζει σοβαρά προβλήματα. Έχει προβλεφθεί ότι η Μάλτα μπορεί να επιβάλει περιορισμούς δεδομένου του μεγέθους της αγοράς εργασίας της.
Εξάλλου, υπάρχει ειδική ρήτρα για τη Γερμανία και την Αυστρία σχετικά με περιορισμένο αριθμό τομέων, όπως οι κατασκευές και ο βιομηχανικός καθαρισμός. Η παροχή υπηρεσιών από επιχείρηση που βρίσκεται σε ένα νέο κράτος μέλος και η οποία συνεπάγεται την προσωρινή μετακίνηση εργαζομένων προς τη Γερμανία ή την Αυστρία, είναι δυνατό να υπόκειται σε περιορισμούς εάν πλήττονται σοβαρά οι εν λόγω τομείς υπηρεσιών.
Ρήτρα statu quo. Τα παλιά κράτη μέλη δεν μπορούν να περιορίζουν την πρόσβαση στην αγορά εργασίας τους για τους εργαζομένους που είναι υπήκοοι των νέων κρατών μελών για μεγαλύτερη διάρκεια από αυτή που προβλέφθηκε κατά την ημερομηνία υπογραφής των συνθηκών προσχώρησης.
Κοινοτική προτίμηση. Πρέπει, εξάλλου, να τηρείται ο κανόνας της προτίμησης βάσει του οποίου όταν προτείνεται μια θέση απασχόλησης σε έναν αλλοδαπό, οι υπήκοοι των κρατών μελών θα έχουν προτεραιότητα έναντι των υπηκόων τρίτων χωρών.
Πεδίο εφαρμογής. Το ισχύον μεταβατικό καθεστώς δεν εφαρμόζεται στην Κύπρο και στη Μάλτα (η Μάλτα, ωστόσο, μπορεί να επικαλείται τη ρήτρα διασφάλισης) και αφορά μόνο τους εργαζόμενους. Οι υπήκοοι των νέων κρατών μελών απολαύουν πλήρως του δικαιώματος της ελεύθερης κυκλοφορίας από τη στιγμή της προσχώρησης, εάν δεν ασκούν μισθωτή απασχόληση (π.χ. εάν είναι φοιτητές ή παρέχουν υπηρεσίες).
Δικαιώματα των εργαζομένων στο πλαίσιο του κοινοτικού κεκτημένου. Εφόσον ένας υπήκοος νέου κράτους μέλους αποκτήσει δικαίωμα πρόσβασης στην αγορά εργασίας, επωφελείται από όλες τις αρχές του κοινοτικού δικαίου: δικαίωμα κατοικίας , συντονισμός των συστημάτων κοινωνικής ασφάλισης , απαγόρευση διακρίσεων λόγω ιθαγένειας και αναγνώριση τίτλων .
Ανακοίνωση της Επιτροπής στο Ευρωπαϊκό Κοινοβούλιο, στο Συμβούλιο, στην Ευρωπαϊκή Οικονομική και Κοινωνική Επιτροπή και στην Επιτροπή των περιφερειών σχετικά με τον αντίκτυπο της ελεύθερης κυκλοφορίας των εργαζομένων στο πλαίσιο της διεύρυνσης της ΕΕ - Έκθεση σχετικά με την πρώτη φάση (1η Ιανουαρίου 2007 - 31 Δεκεμβρίου 2008) των μεταβατικών ρυθμίσεων που καθορίζονται στη συνθήκη προσχώρησης του 2005 και όπως απαιτείται σύμφωνα με τη μεταβατική ρύθμιση που καθορίζεται στη συνθήκη προσχώρησης του 2003 [ COM(2008) 765 τελικό – Δεν έχει δημοσιευθεί στην Επίσημη Εφημερίδα].
Μετά τις διευρύνσεις της ΕΕ το 2003 και το 2005, και σύμφωνα με τις συνθήκες προσχώρησης, μερικά κράτη μέλη περιόρισαν την πρόσβαση εργαζομένων στις αγορές εργασίας τους από τα νέα κράτη μέλη. Η παρούσα έκθεση εξετάζει τις επιπτώσεις αυτών των μεταβατικών ρυθμίσεων.
Οι περιορισμοί που εφαρμόστηκαν από δεκαπέντε κράτη μέλη προς τη Βουλγαρία και τη Ρουμανία λήγουν, κατ’αρχήν, την 1η Ιανουαρίου 2009. Με απόφαση των ενδιαφερόμενων κρατών μελών υποδοχής, θα μπορούν να παραταθούν για μέγιστη περίοδο επτά ετών από την ημερομηνία προσχώρησης.
Οι μεταβατικές ρυθμίσεις που ορίζονται από τη Συνθήκη Προσχώρησης του 2003 υπήρξαν αντικείμενο περαιτέρω επισκόπησης ύστερα από το αίτημα της Εσθονίας, της Ουγγαρίας, της Λετονίας, της Λιθουανίας, της Πολωνίας, της Σλοβακικής Δημοκρατίας, της Τσεχικής Δημοκρατίας και της Σλοβενίας. Μόνο τέσσερα κράτη μέλη (Γερμανία, Αυστρία, Βέλγιο και Δανία) επέλεξαν να παρατείνουν τους περιορισμούς πέραν της διετούς μεταβατικής περιόδου. Αυτοί οι περιορισμοί πρέπει να λήξουν στις 30 Απριλίου 2009, ύστερα από επισκόπηση από τα κράτη μέλη της κατάστασης των αγορών εργασίας τους.
Οι εργαζόμενοι που προέρχονται από τα νέα κράτη μέλη έχουν συμβάλει στην οικονομική μεγέθυνση της ΕΕ. Ωστόσο, οι ροές κινητικότητας ίσως να έφτασαν ήδη στο υψηλότερό τους επίπεδο, λόγω των αυξανόμενων εισοδηματικών επιπέδων και της προσφοράς εργασίας στις χώρες προέλευσης. Η Επιτροπή συστήνει στα κράτη υποδοχής να αναπτύξουν πολιτικές ένταξης και κοινωνικής ενσωμάτωσης για τους μετακινούμενους εργαζομένους
Ανακοίνωση της Επιτροπής στο Συμβούλιο, το Ευρωπαϊκό Κοινοβούλιο, την Ευρωπαϊκή Οικονομική και Κοινωνική Επιτροπή και την Επιτροπή των Περιφερειών της 8ης Φεβρουαρίου 2006 - Έκθεση σχετικά με τη λειτουργία των μεταβατικών διατάξεων που ορίζονται στην συνθήκη προσχώρησης του 2003 (περίοδος 1η Μαΐου 2004-30 Απριλίου 2006) [ COM(2006) 48 τελικό – Δεν έχει δημοσιευθεί στην Επίσημη Εφημερίδα].
Η έκθεση αυτή αφορά τις μεταβατικές διατάξεις που συνόδευσαν τη διεύρυνση του 2004. Δείχνει ότι οι ροές εργαζομένων από τα κράτη μέλη για τα οποία έχει προβλεφθεί μεταβατικό καθεστώς ήταν λιγότερο σημαντικές από όσο αναμενόταν. Επιπλέον, στις χώρες οι οποίες δεν επέβαλαν περιορισμούς μετά τον Μάιο του 2004 σημειώθηκε σημαντική οικονομική ανάπτυξη, μείωση της ανεργίας και αύξηση της απασχόλησης ενώ οι άλλες αντιμετώπισαν υψηλότερα ποσοστά αδήλωτης εργασίας και πλασματικής αυτοαπασχόλησης. Σύμφωνα με την έκθεση, οι μεταναστευτικές ροές δεν μπορούν να ρυθμιστούν με εθνικούς περιορισμούς, αλλά εξαρτώνται κυρίως από παράγοντες που συνδέονται με τους όρους της προσφοράς και της ζήτησης.
Συμψηφισμός της προσφοράς και της ζήτησης εργασίας
Απόφαση 2003/8/ΕΚ της Επιτροπής της 23ης Δεκεμβρίου 2002 για την εφαρμογή του κανονισμού (ΕΟΚ) αριθ. 1612/68 του Συμβουλίου όσον αφορά την αντιστάθμιση προσφοράς και ζήτησης εργασίας [Επίσημη Εφημερίδα L 005 της 10.1.2003].
Ανακοίνωση της Επιτροπής της 16ης Μαρτίου 2007 - Έκθεση δραστηριότητας 2004-2005 του δικτύου EURES που υποβλήθηκε από την Επιτροπή σύμφωνα με το άρθρο 19 παράγραφος 3 του κανονισμού (ΕΟΚ) αριθ. 1612/68 - «Προς μια ολοκληρωμένη ευρωπαϊκή αγορά εργασίας: η συμβολή του EURES [ COM(2007) 116 τελικό – Δεν έχει δημοσιευθεί στην Επίσημη Εφημερίδα].
Ημερομηνία τελευταίας τροποποίησης: 04.09.2009
βλέπε και
Για περισσότερες πληροφορίες σχετικά με την ελεύθερη κυκλοφορία των εργαζομένων συμβουλευτείτε τις ειδικές σελίδες « ελεύθερη κυκλοφορία των εργαζομένων » της ΓΔ Απασχόληση, Κοινωνικές Υποθέσεις και Ισότητα των Ευκαιριών καθώς και τις σελίδες « Διαβίωση και εργασία » του δικτυακού τόπου EURES.
