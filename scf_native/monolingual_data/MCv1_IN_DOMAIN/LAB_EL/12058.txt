Μεγάλα τα ποσοστά και της μερικής απασχόλησης, που συνεχώς διευρύνεται
Ακόμα και τα επίσημα στοιχεία των κρατικών οργανισμών δεν μπορούν να κρύψουν την κλιμακούμενη διόγκωση της ανεργίας στους νέους. Σύμφωνα με την Ερευνα Εργατικού Δυναμικού της Εθνικής Στατιστικής Υπηρεσίας (ΕΣΥΕ) για το β` τρίμηνο του 2005, σχεδόν 2 στους 10 νέους ηλικίας 15-29 (18,8%) δεν έχουν δουλιά. Το ποσοστό εκσφενδονίζεται στα ύψη στην περίπτωση των νεαρών γυναικών, αφού πάνω από 1 στις 4 είναι άνεργη (26,6%)! Στους άνδρες της ίδιας ηλικίας, η ανεργία φτάνει το 12,5%.
Αποκαλυπτικά είναι και τα στοιχεία από το Παρατηρητήριο (ΠΑΕΠ) του ΟΑΕΔ (Σεπτέμβρης 2005): Σε σύνολο 452.779 ανέργων, τα 252.494 είναι άτομα από 15 ως 35 χρονών, πάνω από τους μισούς ανέργους (55,7%) είναι νέοι. Μάλιστα, η κατηγορία 26-35 χρονών (που αποτελεί και την ηλικία, κατά την οποία η πλειοψηφία εντάσσεται στην παραγωγή) συγκεντρώνει το μεγαλύτερο αριθμό ανέργων από όλες τις υπόλοιπες: 158.931 που αντιστοιχεί σε ποσοστό 35,1%.
Το κερδοφόρο όραμα της μερικής απασχόλησης
Σύμφωνα με στοιχεία του ΠΑΕΠ για το 2002, η μερική απασχόληση:
Στην κατηγορία 20-24 ετών, φτάνει το 10,5%.
Στην κατηγορία 25-29 ετών, φτάνει το 11,9%.
Στην κατηγορία 30-44 ετών, φτάνει το 32,3%.
Τα επίσημα στοιχεία θέλουν τη μερική απασχόληση στην Ελλάδα να κυμαίνεται ακόμα σε ποσοστά χαμηλά, σε σχέση με τις υπόλοιπες χώρες - μέλη της Ευρωπαϊκής Ενωσης (στοιχεία του ΠΑΕΠ για το 2001 κάνουν λόγο για 4%). Οι στόχοι που μπαίνουν και από ελληνικής πλευράς, αποτυπώνονται στην κατάσταση που επικρατεί σε άλλα κράτη - μέλη της ΕΕ. Ενδεικτικά αναφέρουμε:
Στην Ολλανδία, η μερική απασχόληση φτάνει το 42,2%.
Στο Ηνωμένο Βασίλειο, το 24,9%.
Στη Σουηδία, το 24,1%.
Χρυσωρυχείο για το κεφάλαιο
Με βάση τα παραπάνω, είναι χρήσιμο να γίνουν δύο επισημάνσεις. Πρώτον, ενδιαφέρον παρουσιάζουν μερικά στοιχεία που αφορούν τη σύνδεση της μερικής απασχόλησης με την κερδοφορία των επιχειρήσεων. Σε έρευνα του ΠΑΕΠ (2003) από την κατηγορία «Κείμενα Εργασίας» με τίτλο «Μερική Απασχόληση και Δυναμισμός Επιχειρήσεων», αναφέρονται τα εξής στοιχεία για το ισοζύγιο κερδοφορίας και μερικής απασχόλησης. Συγκεκριμένα:
Πάνω από τις μισές επιχειρήσεις (53,98%) που απασχολούν το 1-20% του προσωπικού τους με μερική απασχόληση, δηλώνουν ότι «τα καθαρά κέρδη της επιχείρησης την τελευταία τριετία κατά μέσο όρο αυξήθηκαν».
Το ίδιο ισχύει και για περισσότερες από μία στις τέσσερις επιχειρήσεις (28,8%), που απασχολούν το 21-40% του προσωπικού τους με μερική απασχόληση.
Αλλά και για περίπου μία στις τέσσερις επιχειρήσεις (24,3%) που απασχολούν το 41-60% του προσωπικού τους με μερική απασχόληση.
Δεύτερον, πρέπει να σημειωθεί ότι τα επίσημα στοιχεία είναι αναξιόπιστα και δεν επιτρέπουν ασφαλή συμπεράσματα για την έκταση που έχουν πάρει οι ελαστικές μορφές απασχόλησης. Για παράδειγμα, τα ποσοστά της «μαύρης εργασίας», η οποία «θερίζει», στην κυριολεξία, τις νέες ηλικίες, δεν καταγράφονται σε κανένα επίσημο τεφτέρι υπουργείων ή δημόσιας υπηρεσίας. Με αποτέλεσμα χιλιάδες και χιλιάδες άγρια εκμεταλλευόμενοι εργαζόμενοι να μη φαίνονται πουθενά...
ΠΑΡΟΜΟΙΑ ΘΕΜΑΤΑ
Διαβάστε στο «Ρ»
