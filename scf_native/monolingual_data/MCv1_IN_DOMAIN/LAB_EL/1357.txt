ΚΑΤΗΓΟΡΙΕΣ ΕΙΔΗΣΕΩΝ
Εγκρίθηκαν 7.413 θέσεις μερικής απασχόλησης σε δήμους και κοινότητες όλης της χώρας.
Πιο συγκεκριμένα η Τριμελής Επιτροπή του άρθρου 5 του Ν.3250/2004, που συνεδρίασε υπό την προεδρία του υφυπουργού Εσωτερικών Θανάση Νάκου, με την συμμετοχή των υφυπουργών Οικονομίας και Οικονομικών Νικόλαου Λέγκα και Απασχόλησης και Κοινωνικής Προστασίας Σοφίας Καλατζάκου, αποφάσισε τα εξής:
- Την έγκριση όλων των Επιχειρησιακών Σχεδίων Μερικής Απασχόλησης των 623 Δήμων και Κοινοτήτων που υποβλήθηκαν στην Επιτροπή.
- Την επιδότηση 7.413 θέσεων στους 623 Δήμους και Κοινότητες, των οποίων τα Επιχειρησιακά Σχέδια εγκρίθηκαν, με το ποσό των 8.000 ευρώ ανά έτος.
- Οι νέες συμβάσεις με τους συμβασιούχους μερικής απασχόλησης μπορούν να καταρτισθούν από την 1η Νοεμβρίου 2009 και μεταγενέστερα.
- Η ανώτατη διάρκεια των συμβάσεων που ενέκρινε η Επιτροπή μπορεί να είναι δεκαοκτώ (18) μήνες, με καταληκτική ημερομηνία ισχύος τους την 30η Απριλίου 2011.
Σημειώνεται ότι από την αρχή του 2005, όταν ξεκίνησε το Πρόγραμμα Μερικής Απασχόλησης και έγιναν οι πρώτες προσλήψεις, έως και σήμερα έχουν απασχοληθεί 19.500 εργαζόμενοι σε δώδεκα (12) κατηγορίες κοινωνικών δράσεων.
Η πολυπληθέστερη δράση είναι αυτή της κατ’ οίκον κοινωνικής μέριμνας και φροντίδας – Βοήθεια στο Σπίτι (20%) και ακολουθούν οι δράσεις αντιμετώπισης έκτακτων αναγκών (16%), αντιμετώπισης περιβαλλοντικών προβλημάτων(16%), κοινωνικής ενσωμάτωσης μεταναστών (4%), ασφάλειας στη μετακίνηση των μαθητών και η φύλαξη των σχολείων (12%), η ενημέρωση των δημοτών(7%) κ.ά.
Σημαντικό εργαλείο για το πρόγραμμα Μερική Απασχόληση είναι η διαδικτυακή πύλη www.meriki.gr , που θα αποτελέσει το σημείο ενημέρωσης των πολιτών από το υπουργείο και επίσης κόμβο συνεργασίας των Δήμων με τις Υπηρεσίες του Υπουργείου Εσωτερικών. Παράλληλα, λειτουργεί ήδη πιλοτικά και Υπηρεσία Αυτόματης Φωνητικής Ενημέρωσης, στον αριθμό 210-3744222.
ΑΔΕΔΥ: Προσλήψεις που υπηρετούν προεκλογικές σκοπιμότητες
«Η απόφαση του υπουργείου Εσωτερικών για την επιδότηση 7.413 θέσεων μερικής απασχόλησης σε 623 Δήμους δεν δίνει λύσεις στο οξύ πρόβλημα της ανεργίας κι ούτε δίνουν λύση στη στελέχωση των Δημοσίων Υπηρεσιών και Οργανισμών για την αποτελεσματικότερη λειτουργία τους προς όφελος του πολίτη», υποστηρίζει από την πλευρά της η ΑΔΕΔΥ.
Όπως επισημαίνει, «οι νέες θέσεις που εξαγγέλθηκαν, έρχονται να προστεθούν στις 20.000 προσλήψεις συμβασιούχων στους ΟΤΑ μέσω του ΟΑΕΔ, που θα πραγματοποιηθούν χωρίς καμία διαφανή και αντικειμενική διαδικασία, και υπηρετούν προεκλογικές σκοπιμότητες της Κυβέρνησης».
«Η Κυβέρνηση μετά τη θεσμοθέτηση της υπηρεσιακής εξέλιξης των συμβασιούχων στο Δημόσιο αντί τη μονιμοποίηση όσων καλύπτουν πάγιες και διαρκείς ανάγκες έρχεται τώρα να διευρύνει ακόμα περισσότερο τις ελαστικές σχέσεις εργασίας και να καταστήσει τη μερική απασχόληση μόνιμη», υποστηρίζει η ΑΔΕΔΥ και προσθέτει:
«Η συνεχώς αυξανόμενη αποδιάρθρωση των εργασιακών σχέσεων στο Δημόσιο, επιδεινώνει ακόμα περισσότερο την προβληματική κατάσταση των ασφαλιστικών ταμείων των εργαζομένων και δημιουργεί νέες στρατιές ομήρων σε πελατειακές πολιτικές».
Καταλήγοντας, η ΑΔΕΔΥ καλεί την Κυβέρνηση να σταματήσει αυτή την πολιτική και να καλύψει άμεσα τις πάγιες και διαρκείς ανάγκες με προσλήψεις μόνιμου προσωπικού για την αποτελεσματικότερη λειτουργία των Δημοσίων Υπηρεσιών και τη διασφάλιση των εργασιακών και ασφαλιστικών δικαιωμάτων των εργαζομένων.
NAFTEMPORIKI.GR
Μπορείτε να βρείτε ανάλογα κείμενα στην διεύθυνση http://www.disabled.gr
NEWSLETTER
ΧΟΡΗΓΟΣ
ΥΠΟΣΤΗΡΙΞΗ
Web www.DISABLED.GR, email info@disabled.gr
