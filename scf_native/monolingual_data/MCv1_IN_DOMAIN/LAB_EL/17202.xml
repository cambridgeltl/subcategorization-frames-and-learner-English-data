<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΡΙΖΟΣΠΑΣΤΗΣ : Ερώτηση Απάντηση</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΡΙΖΟΣΠΑΣΤΗΣ : Ερώτηση Απάντηση</title>
						<author></author>
						<imprint>
							<publisher></publisher>
							<pubDate>2010-12-14 01:29:24.0</pubDate>
							<eAddress>http://www.rizospastis.gr/wwwengine/story.do?id=5028610</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/17202.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Τι είναι «ευελφάλεια»; (Flexicurity)</p>
			<p id="p2">Συστατικό στοιχείο της αναθεώρησης του Εργατικού Δικαίου και στρατηγικός στόχος του ευρωενωσιακού κεφαλαίου και βασικό εργαλείο για την ανταγωνιστικότητα. Αφορά στη διαμόρφωση της αγοράς εργασίας. Προπαγανδίζεται σαν ο συνδυασμός της «ευελιξίας» με την «ασφάλεια» στην αγορά εργασίας. Παρουσιάζεται σαν το μοντέλο εκείνο που μπορεί να διασφαλίσει τα εργασιακά και ασφαλιστικά δικαιώματα των εργαζομένων από τη μια και την υψηλή κερδοφορία και ανταγωνιστικότητα των πολυεθνικών από την άλλη.</p>
			<p id="p3">Για την «ευελφάλεια» έχουν αποφασιστεί κοινές αρχές, σύμφωνα με τις οποίες αποκτά συγκεκριμένο περιεχόμενο και συγκεκριμένες κατευθύνσεις για την εφαρμογή της. Με βάση αυτές τις κατευθύνσεις προωθείται η εφαρμογή της σε κάθε κράτος - μέλος, σαν ενιαία στρατηγική στο ζήτημα των εργασιακών σχέσεων. Κομβικό σημείο για την προώθηση των αντιδραστικών αυτών αναδιαρθρώσεων είναι η ανάπτυξη της αντίληψης του «κοινωνικού εταιρισμού», μέσα από έναν «εθνικό κοινωνικό διάλογο των εταίρων».</p>
			<p id="p4">Ποια ήταν η στάση των κομμάτων απέναντι στην ευελφάλεια;</p>
			<p id="p5">Στην ψηφοφορία για τις κοινές αρχές της ευελφάλειας στις 29 Νοέμβρη 2007:</p>
			<p id="p6">Το ΚΚΕ δεν ψήφισε. Εδωσε όμως στον Τύπο Δήλωση του Θ. Παφίλη, με την οποία καταγγέλλει την υπερψήφιση του σχετικού κειμένου.</p>
			<p id="p7">Η ΝΔ και ο ΛΑ.Ο.Σ. υπερψήφισαν το ντοκουμέντο.</p>
			<p id="p8">Το ΠΑΣΟΚ και ο ΣΥΝ το καταψήφισαν.</p>
			<p id="p9">Σύμφωνα με την Ανακοίνωση της Ευρωπαϊκής Επιτροπής που εγκρίθηκε στις 29 Νοέμβρη 2007 από το Ευρωπαϊκό Κοινοβούλιο, οι βασικές κοινές αρχές της «ευελφάλειας» είναι οι παρακάτω:</p>
			<p id="p10">ΕΥΕΛΙΞΙΑ ΚΑΙ ΠΡΟΣΑΡΜΟΣΤΙΚΟΤΗΤΑ ΤΩΝ ΕΡΓΑΖΟΜΕΝΩΝ (βλέπε μερική απασχόληση, συμβάσεις ορισμένου χρόνου, υπονόμευση και κατάργηση των Συλλογικών Συμβάσεων Εργασίας, αποδιοργάνωση του χρόνου εργασίας, απελευθέρωση των απολύσεων).</p>
			<p id="p11">ΕΞΙΣΟΡΡΟΠΗΣΗ ΔΙΚΑΙΩΜΑΤΩΝ ΚΑΙ ΥΠΟΧΡΕΩΣΕΩΝ (δηλαδή, μείωση των κοινωνικών παροχών - επιδόματα ανεργίας, κ.λπ. -, κατεδάφιση των συστημάτων κοινωνικής προστασίας και ασφάλισης).</p>
			<p id="p12">ΚΙΝΗΤΙΚΟΤΗΤΑ ΤΩΝ ΕΡΓΑΖΟΜΕΝΩΝ (βλέπε διαρκής μετάβαση από τη μία εργασία στην άλλη, απελευθέρωση των απολύσεων, κατεδάφιση των συστημάτων κοινωνικής προστασίας, αφού ο εργοδότης θα μπορεί να απολύει χωρίς το κόστος της αποζημίωσης, ενώ ο εργαζόμενος θα είναι υποχρεωμένος να αποδέχεται οποιαδήποτε θέση εργασίας αν θέλει να επιβιώσει).</p>
			<p id="p13">ΕΥΕΛΙΞΙΑ ΣΤΙΣ ΑΠΟΛΥΣΕΙΣ ΚΑΙ ΣΤΙΣ ΠΡΟΣΛΗΨΕΙΣ.</p>
			<p id="p14">ΚΑΤΑΡΤΙΣΗ - ΔΙΑ ΒΙΟΥ ΜΑΘΗΣΗ.</p>
			<p id="p15">Η ίδια η Ευρωπαϊκή Επιτροπή, σε Παράρτημα των κοινών αρχών, δίνει παραδείγματα από την εφαρμογή της φιλοσοφίας της ευελφάλειας σε ορισμένα κράτη - μέλη. Κοινά στοιχεία αυτών των παραδειγμάτων είναι:</p>
			<p id="p16">Η μείωση των αποζημιώσεων απόλυσης (Αυστρία, Ισπανία).</p>
			<p id="p17">Η διαρκής κινητικότητα στην εργασία (Δανία, Ολλανδία).</p>
			<p id="p18">Η μείωση μισθών, συμβάσεις μερικής απασχόλησης, ενίσχυση των δουλεμπορικών γραφείων, αλλαγές στην εργατική νομοθεσία (Ολλανδία).</p>
			<p id="p19">Η αρνητική ψήφος του ΠΑΣΟΚ σε καμιά περίπτωση δεν εκφράζει στρατηγική αντίθεση στις ανατροπές που προβλέπει η προώθηση της ευελφάλειας, αλλά τη δεδομένη στιγμή υπηρετούσε ψευτοαντιπολιτευτικούς στόχους. Το ΠΑΣΟΚ ήταν, άλλωστε, το πρώτο κόμμα που εισήγαγε προπαγανδιστικά στην Ελλάδα τον όρο «ευελφάλεια». Στις 20 Ιούλη 2005, η Αννα Διαμαντοπούλου δήλωνε στα ΝΕΑ: «Απέναντι στην αμερικανική ευελιξία θέτουμε (στην ΕΕ) την ευελφάλεια».</p>
			<p id="p20">Ακόμα, στις 11 Ιούλη 2007, δηλαδή τέσσερις μήνες πριν την ψηφοφορία για την ευελφάλεια, το ΠΑΣΟΚ είχε υπερψηφίσει στο Ευρωκοινοβούλιο την Εκθεση για την Πράσινη Βίβλο, στην οποία περιέχεται όλη η φιλοσοφία και οι βασικές αρχές της ευελφάλειας. Στην ίδια ψηφοφορία, ο ΣΥΝ είχε κάνει αποχή, δείχνοντας τουλάχιστον την ανοχή του σε όσα αντιδραστικά τελικά εγκρίθηκαν.</p>
			<p id="p21">ΠΑΡΟΜΟΙΑ ΘΕΜΑΤΑ</p>
			<p id="p22">Διαβάστε στο «Ρ»</p>
		</body>
	</text>
</cesDoc>