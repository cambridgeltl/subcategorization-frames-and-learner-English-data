<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΡΙΖΟΣΠΑΣΤΗΣ : Το ΠΑΣΟΚ και οι νόμοι του</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΡΙΖΟΣΠΑΣΤΗΣ : Το ΠΑΣΟΚ και οι νόμοι του</title>
						<author></author>
						<imprint>
							<publisher></publisher>
							<pubDate>2010-12-13 22:26:39.0</pubDate>
							<eAddress>http://www1.rizospastis.gr/wwwengine/story.do?id=4849922&amp;publDate=2008-12-06%2000:00:00.0</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/11304.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Το ΠΑΣΟΚ και οι νόμοι του</p>
			<p id="p2">Οταν ο Κ. Μίχαλος βγαίνει εξ ονόματος της κυβέρνησης να ζητήσει την καθιέρωση τριήμερης ή τετραήμερης εργασίας, αξιοποιώντας συνολικά τους αντεργατικούς νόμους των εταίρων του δικομματισμού, «μεθοδεύει» την «καταστρατήγηση των εργασιακών σχέσεων». Οταν όμως οι απαιτήσεις του πατούν πάνω σε νόμο που ψήφισε η κυβέρνηση του ΠΑΣΟΚ, τότε για το «λεξιλόγιο» της Χαριλάου Τρικούπη αποτελούν το: «Το δικαίωμα ενός εργαζόμενου στη μερική απασχόληση (...) πρέπει να αναγνωρίζεται και να προστατεύεται» (!).</p>
			<p id="p3">Αυτό βγήκε να δηλώσει χτες η Εύη Χριστοφιλοπούλου, αρμόδια τομεάρχης του κόμματος της αξιωματικής αντιπολίτευσης, για να υπερασπιστεί το αντεργατικό νομοθέτημα (2639/98) που ψήφισε η κυβέρνηση του ΠΑΣΟΚ, με το οποίο θεσμοθέτησε την εκ περιτροπής εργασία ως μια πρόσθετη μορφή μερικής απασχόλησης. Ενα νομοθέτημα που ήρθε να προστεθεί δίπλα στο νόμο 1892/90 της ΝΔ για να «θωρακίσει» το αντεργατικό οπλοστάσιο των εταίρων του δικομματισμού και σήμερα με πρόσχημα και την οικονομική κρίση να χρησιμοποιηθεί από τους εκπροσώπους του κεφαλαίου και των μεγαλοεργοδοτών για να ισοπεδώσουν μισθούς, εργασιακά και ασφαλιστικά δικαιώματα.</p>
			<p id="p4">Η πολιτική εκπρόσωπος του ΠΑΣΟΚ, που επιχείρησε να εμφανιστεί σαν υπερασπιστής των δικαιωμάτων των εργαζομένων, αφού αναμάσησε τις γνωστές «ΠΑΣΟΚικές» προβοκάτσιες περί «δεκανιών», υπονοώντας το ΚΚΕ που ξεσκέπασε τα «κατορθώματά» τους, ομολόγησε ότι: «Η μερική απασχόληση θεσμοθετήθηκε επί ΝΔ με το Ν.1892/1990 (αρ.38-39) του Γ. Σουφλιά. Το ΠΑΣΟΚ, ως κυβέρνηση, φρόντισε να βελτιώσει (!!) (σ.σ. φροντίζοντας να νομοθετήσει την εκ περιτροπής εργασία, με μειωμένο μισθό) το καθεστώς Σουφλιά» με το Ν.2639/1998 (αρ. 2).</p>
			<p id="p5">Με τη «βελτίωση» του νόμου, που όπως ισχυρίζεται έκανε το ΠΑΣΟΚ, έδωσε το δικαίωμα στους εργοδότες όπως ξεκάθαρα αναφέρεται στο νόμο: «Κατά τη σύσταση της σύμβασης εργασίας ή κατά τη διάρκειά της ο εργοδότης και ο μισθωτός μπορούν με έγγραφη ατομική σύμβαση να συμφωνήσουν κάθε μορφή απασχόλησης εκ περιτροπής ανά ημέρα, εβδομάδα ή μήνα (...). Σε περίπτωση περιορισμού της δραστηριότητάς τους ο εργοδότης μπορεί να επιβάλλει σύστημα εκ περιτροπής απασχόλησης στην επιχείρησή του»...Λέξη προς λέξη δηλαδή ό,τι απαίτησε ο Κ. Μίχαλος, ό,τι ετοιμάζεται να προωθήσει η κυβέρνηση της ΝΔ βασιζόμενη στους «γαλαζοπράσινους» νόμους.</p>
			<p id="p6">Μάλιστα, ο νόμος προέβλεπε και «κοινωνική διαβούλευση» για την προώθησή του, την οποία φρόντισαν απλόχερα να δώσουν οι συνδικαλιστές του ΠΑΣΟΚ στη ΓΣΕΕ με μπροστάρη τον σημερινό πρόεδρο της ΟΚΕ Χρ. Πολυζωγόπουλο, ο οποίος χρησιμοποίησε μέχρι και τη διπλή ψήφο που την έδινε το καταστατικό της ΓΣΕΕ για να υποθηκεύσει το μέλλον χιλιάδων εργαζομένων! Εξάλλου και σήμερα πίσω από τις υποκριτικές κορόνες στην ίδια «στρούγκα» επιδιώκουν να κλείσουν τους εργαζόμενους, υποστηρίζοντας ότι «η κρίση μπορεί να αποτελέσει ευκαιρία για αποκατάσταση της εμπιστοσύνης ανάμεσα στους κοινωνικούς εταίρους, μέσα από έναν ουσιαστικό και υπεύθυνο διάλογο»...</p>
			<p id="p7">Π. Θ.</p>
			<p id="p8">Διαβάστε στο «Ρ»</p>
		</body>
	</text>
</cesDoc>