<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΡΙΖΟΣΠΑΣΤΗΣ : Ξανα - εξάγγειλαν συμβάσεις - "μαϊμού" στο Δημόσιο</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΡΙΖΟΣΠΑΣΤΗΣ : Ξανα - εξάγγειλαν συμβάσεις - "μαϊμού" στο Δημόσιο</title>
						<author></author>
						<imprint>
							<publisher></publisher>
							<pubDate>2010-12-14 00:03:16.0</pubDate>
							<eAddress>http://www1.rizospastis.gr/wwwengine/story.do?id=3734586&amp;publDate=</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/13469.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Ξανα - εξάγγειλαν συμβάσεις - "μαϊμού" στο Δημόσιο</p>
			<p id="p2">Ο υπουργός Δημόσιας Διοίκησης "ξέθαψε" παλιό σχέδιο νόμου και επισκέφτηκε την ΑΔΕΔΥ προκειμένου να δημαγωγήσει. Καμιά σχέση με τις θέσεις των εργαζομένων δεν έχει το σχέδιο νόμου</p>
			<p id="p3">Ενα ψευδεπίγραφο σχέδιο νόμου που έχει στα συρτάρια του εδώ κι ένα χρόνο και που υποτίθεται ότι θεσμοθετεί τις συλλογικές συμβάσεις στο Δημόσιο, "ξέθαψε" χτες ο υπουργός Δημόσιας Διοίκησης Αλ. Παπαδόπουλος και επισκέφθηκε τα γραφεία της ΑΔΕΔΥ για να το παραδώσει..! Πρόκειται για μια ακόμα κίνηση στη γενικότερη προσπάθεια της κυβέρνησης να εμφανίσει ένα "κοινωνικό πρόσωπο" την ώρα που επιτίθεται λυσσαλέα στις εργατικές κατακτήσεις και που με το αντεργατικό νομοσχέδιο για τις εργασιακές σχέσεις, τινάζει στον αέρα τις συλλογικές συμβάσεις στον ιδιωτικό τομέα.</p>
			<p id="p4">Ο υπουργός δήλωσε πως το νομοσχέδιο θα συζητηθεί στο 3ο θερινό τμήμα της Βουλής τον Σεπτέμβρη, αλλά θα ισχύσει απ' τον επόμενο χρόνο και ισχυρίστηκε πως "ικανοποιείται ένα αίτημα - όραμα"!</p>
			<p id="p5">Σεγόντο στον υπουργό, έκανε ο πρόεδρος της ΑΔΕΔΥ Γ. Κουτσούκος που σημείωσε πως "είναι στρατηγικής σημασίας για μας η θεσμοθέτηση των συλλογικών διαπραγματεύσεων"!</p>
			<p id="p6">Ωστόσο, στην ουσία - όπως εδώ και καιρό έχει αποκαλύψει ο "Ρ" - πρόκειται για ένα νομοσχέδιο που θεσμοθετεί συμβάσεις "μαϊμού".</p>
			<p id="p7">Ειδικότερα, στο σχέδιο νόμου (άρθρο 4) καθορίζεται πως για ζητήματα μισθών, συντάξεων, οργανικών θέσεων, προσόντων κλπ., οι συλλογικές διαπραγματεύσεις θα καταλήγουν σε "συλλογική συμφωνία που δεν αποτελεί συλλογική σύμβαση εργασίας"! Αφήνεται στην ευχέρεια της κυβέρνησης να προχωρά σε κανονιστικές πράξεις ή νομοθετικές ρυθμίσεις.</p>
			<p id="p8">Συλλογικές συμβάσεις προβλέπονται (άρθρο 3 παρ. 1, 2) για θέματα κινητικότητας του προσωπικού, για μέτρα υγιεινής και ασφάλειας, συνδικαλιστικής δραστηριότητας, κοινωνικής ασφάλισης (πλην συνταξιοδοτικών), αδειών και χρόνου απασχόλησης, αλλά όλα υπό την αίρεση του αναγκαστικού δικαίου ή του "δημόσιου συμφέροντος"! Εκείνο που μπορεί να συνομολογείται (άρθρο 3 παρ. 3) χωρίς καμιά αίρεση, είναι "ρήτρα ειρήνης"!</p>
			<p id="p9">Ακόμα όμως και για όσα θέματα προβλέπεται υπογραφή συλλογικής σύμβασης, θα μπορούν να αποτελούν αντικείμενο διαπραγμάτευσης (άρθρο 5 παρ. 1α) "εφόσον υπάρξει σχετική συμφωνία γι' αυτό μεταξύ των μερών". Οι διαπραγματεύσεις ουσιαστικά προβλέπονται σε επίπεδο ΑΔΕΔΥ και μόνο για ειδικότερα ζητήματα και εφόσον δεν έχουν ρυθμιστεί από την ΑΔΕΔΥ, με δευτεροβάθμιες οργανώσεις. Στην τελευταία περίπτωση οι διαπραγματεύσεις μπορούν να γίνονται με πολλές δευτεροβάθμιες οργανώσεις του χώρου (άρθρο 5 παρ. 1β), πράγμα που ανοίγει το δρόμο σε μια συνδικαλιστική πολυδιάσπαση.Σχολιάζοντας την επίσκεψη του υπουργού, ο Δ. Αγκαβανάκης, αντιπρόεδρος της ΑΔΕΔΥ και στέλεχος της ΕΣΑΚ Δημοσίου, μας δήλωσε: "Επί 15 χρόνια οι κυβερνήσεις χρησιμοποιούσαν το "χάπι" των συλλογικών συμβάσεων που θα... δινόταν, για να επιβάλλουν λιτότητα. Και σήμερα, ενόψει δημοτικών εκλογών, πάλι η κυβέρνηση για εντυπωσιοθηρία προβάλλει ένα νομοσχέδιο για συλλογικές συμβάσεις, στο οποίο δεν περιέχονται οι θέσεις του κινήματος, αλλά αποτελούν μια καρικατούρα και που θα ισχύσουν απ' τον επόμενο χρόνο. Αρωγός σε αυτή την επιχείρηση αποπροσανατολισμού, έρχεται ο πρόεδρος της ΑΔΕΔΥ, που εξυμνεί την κυβέρνηση για ένα νομοσχέδιο χωρίς αντίκρισμα. Σημαντικά ζητήματα, οικονομικά, συνταξιοδοτικά κλπ. θα αποφασίζονται μονομερώς και στα υπόλοιπα θα υπάρχει συζήτηση υπό την αίρεση του "δημοσίου συμφέροντος". Οι εργαζόμενοι θα πρέπει να δώσουν τη δική τους απάντηση σε κυβέρνηση και όσους σιγοντάρουν την απαράδεκτη κυβερνητική πολιτική".</p>
			<p id="p10">Με ανακοίνωσή της, η "Αυτ. Παρέμβαση" αντιτίθεται στις ρυθμίσεις του νομοσχεδίου γιατί - όπως σημειώνει - δεν κατοχυρώνουν το δικαίωμα των συλλογικών διαπραγματεύσεων και δημιουργούν προβλήματα στην ενότητα του συνδικαλιστικού κινήματος.</p>
			<p id="p11">ΠΑΡΟΜΟΙΑ ΘΕΜΑΤΑ</p>
			<p id="p12">Διαβάστε στο «Ρ»</p>
		</body>
	</text>
</cesDoc>