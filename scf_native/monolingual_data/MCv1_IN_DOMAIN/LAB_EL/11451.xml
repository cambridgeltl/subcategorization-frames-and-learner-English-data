<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΡΙΖΟΣΠΑΣΤΗΣ : Το ΠΑΣΟΚ νομοθέτησε προκαταβολικά για τους μεγαλοεργοδότες!</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΡΙΖΟΣΠΑΣΤΗΣ : Το ΠΑΣΟΚ νομοθέτησε προκαταβολικά για τους μεγαλοεργοδότες!</title>
						<author></author>
						<imprint>
							<publisher></publisher>
							<pubDate>2010-12-13 22:33:35.0</pubDate>
							<eAddress>http://www1.rizospastis.gr/wwwengine/story.do?id=4847895&amp;publDate=2008-12-05%2000:00:00.0</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/11451.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Το ΠΑΣΟΚ νομοθέτησε προκαταβολικά για τους μεγαλοεργοδότες!</p>
			<p id="p2">Ο νόμος 2639/98, που βασίστηκε σε προηγούμενο νομοθέτημα της ΝΔ για τη μερική απασχόληση, περιέχει λέξη προς λέξη τα όσα σήμερα ζητάνε οι εργοδότες στο όνομα της κρίσης. Τεράστιες ευθύνες και για την πλειοψηφία της ΓΣΕΕ</p>
			<p id="p3">Το ΦΕΚ με το νόμο που ψήφισε το ΠΑΣΟΚ το 1998</p>
			<p id="p4">Μια άθλια συμπαιγνία σε βάρος των εργαζομένων έχουν στήσει από κοινού μεγαλοεργοδότες - κυβέρνηση - ΠΑΣΟΚ, μαζί και η πλειοψηφία της ΓΣΕΕ, σε μια προσπάθεια να νομιμοποιήσουν τις πιο αντιδραστικές αξιώσεις του κεφαλαίου, με πρόσχημα και την οικονομική κρίση. Σ' αυτή την κατεύθυνση αξιοποιούν τις δηλώσεις του προέδρου του Εμπορικού και Βιομηχανικού Επιμελητηρίου Αθήνας, ο οποίος, μετά τη συνάντηση των εργοδοτικών Ενώσεων με τον πρόεδρο του ΙΚΑ, εκφράζοντας επί της ουσίας τις προθέσεις της κυβέρνησης, ζήτησε την καθιέρωση τριήμερης ή τετραήμερης απασχόλησης τη βδομάδα, ως ένα από τα μέτρα που πρέπει να ληφθούν για το ξεπέρασμα της οικονομικής κρίσης.</p>
			<p id="p5">Τόσο η κυβέρνηση, όσο και το ΠΑΣΟΚ και η πλειοψηφία της ΓΣΕΕ έσπευσαν να κρατήσουν αποστάσεις, έως και να αποκηρύξουν τις προτάσεις του εκπροσώπου των μεγαλοεργοδοτών. Αυτό που προσπαθούν να κρύψουν είναι ότι οι προτάσεις του Κ. Μίχαλου όχι μόνο αντανακλούν τη στρατηγική του κεφαλαίου, που όλοι τους χωρίς εξαίρεση υπηρετούν, αλλά επιπλέον υπάρχει και νομοθετικό πλαίσιο που έχει ήδη υλοποιήσει τις αξιώσεις των μεγαλοεργοδοτών, με την καθοριστική συμβολή και της πλειοψηφίας της ΓΣΕΕ.</p>
			<p id="p6">Συγκεκριμένα, με το νόμο 1892/90 της κυβέρνησης της ΝΔ υιοθετήθηκε ο θεσμός της μερικής απασχόλησης, που άνοιξε το δρόμο για το ξεχαρβάλωμα της σταθερής και πλήρους εργασίας. Στη συνέχεια, η κυβέρνηση του ΠΑΣΟΚ, με το νόμο 2639/98, καθιέρωσε την εκ περιτροπής εργασία ως μια πρόσθετη μορφή μερικής απασχόλησης. Δηλαδή, ό,τι ακριβώς πρότεινε προχτές ο πρόεδρος του ΕΒΕΑ, ο οποίος, μάλιστα, σε χτεσινές του δηλώσεις επιβεβαίωσε την ύπαρξη του σχετικού νόμου και ζήτησε απλά την εφαρμογή του!</p>
			<p id="p7">Ο νόμος του ΠΑΣΟΚ</p>
			<p id="p8">Ο νόμος 2639/98, που ψήφισε το ΠΑΣΟΚ, προβλέπει (άρθρο 2, παράγραφος 2): «Επίσης, κατά τη σύσταση της σύμβασης εργασίας ή κατά τη διάρκειά της ο εργοδότης και ο μισθωτός μπορούν με έγγραφη ατομική σύμβαση να συμφωνήσουν κάθε μορφή απασχόλησης εκ περιτροπής ανά ημέρα, εβδομάδα ή μήνα (...). Σε περίπτωση περιορισμού της δραστηριότητάς τους ο εργοδότης μπορεί να επιβάλλει σύστημα εκ περιτροπής απασχόλησης στην επιχείρησή του, μόνον εφόσον προηγουμένως προβεί σε διαβούλευση με τους νόμιμους εκπροσώπους των εργαζομένων. Οι συμφωνίες ή οι αποφάσεις της παραγράφου αυτής γνωστοποιούνται μέσα σε οκτώ (8) ημέρες από την κατάρτιση ή τη λήψη τους στην οικεία Επιθεώρηση Εργασίας».</p>
			<p id="p9">Οπως φαίνεται, με το συγκεκριμένο νόμο, η κυβέρνηση του ΠΑΣΟΚ ενέταξε την εκ περιτροπής εργασία στη μερική απασχόληση, την οποία εισήγαγε η κυβέρνηση της ΝΔ το 1990 με το νόμο 1892. Εκ περιτροπής εργασία, σύμφωνα με την ερμηνεία του νόμου, σημαίνει μειωμένη απασχόληση, κατά την οποία ο εργαζόμενος απασχολείται μεν με πλήρες ημερήσιο ωράριο, αλλά λιγότερες από τις ισχύουσες στην επιχείρηση μέρες εργασίας.</p>
			<p id="p10">Για παράδειγμα, σε μια επιχείρηση όπου ισχύει το 5ήμερο - 8ωρο ο εργοδότης μπορεί να επιβάλλει στους εργαζόμενους να δουλεύουν λιγότερες μέρες, κάτι που θα οδηγήσει, βέβαια, στη μείωση των αποδοχών τους. Ο ίδιος νόμος (άρθρο 2, παράγραφος 1) δίνει το δικαίωμα στον εργοδότη, ύστερα από «συμφωνία» με τον εργαζόμενο, να μειώσει και τις ώρες εργασίας του: «Κατά τη σύσταση της σύμβασης εργασίας ή κατά τη διάρκειά της ο εργοδότης και ο μισθωτός μπορεί με έγγραφη ατομική σύμβαση να συμφωνήσουν για (...) εργασία, η οποία θα είναι μικρότερης διάρκειας από την κανονική (μερική απασχόληση)».</p>
			<p id="p11">Σε πλήρη στοίχιση</p>
			<p id="p12">Είναι φανερό ότι ο νόμος προβλέπει λέξη προς λέξη τα όσα ζήτησε ο πρόεδρος του ΕΒΕΑ και τα οποία το ΠΑΣΟΚ κάνει δήθεν πως αποδοκιμάζει. Χτες ο εκπρόσωπος Τύπου του ΠΑΣΟΚ, Γ. Παπακωνσταντίνου, είπε προκλητικά ότι «το ΠΑΣΟΚ δε θα επιτρέψει, η οικονομική κρίση, που υπάρχει στη χώρα μας, να γίνει άλλοθι για την καταπάτηση των εργασιακών δικαιωμάτων», και υπενθύμισε τις νομοθετικές πρωτοβουλίες του ΠΑΣΟΚ, που μετατρέπουν τους νέους σε τζάμπα εργατική δύναμη για το κεφάλαιο. Ενώ η βουλευτής του ΠΑΣΟΚ Λ. Κατσέλη ευχήθηκε να μην πάρει τέτοιες διαστάσεις η κρίση στην Ελλάδα, ώστε να εφαρμοστούν οι προτάσεις του ΕΒΕΑ, αλλά αν γίνει «όλα βεβαίως θα συζητηθούν».</p>
			<p id="p13">Στο ίδιο μήκος κύματος ήταν χτες και η υπουργός Απασχόλησης. Μετά τη συνάντησή της με τον πρωθυπουργό, ισχυρίστηκε ότι η κυβέρνηση είναι, δήθεν, «υπέρ της πλήρους και ποιοτικής εργασίας». Ενώ αμέσως παρακάτω παραδέχτηκε ότι αυτό το μέτρο εφαρμόζεται σε μία τουλάχιστον επιχείρηση, στα πλαίσια που προβλέπει ο σχετικός νόμος. Το κερασάκι στην τούρτα του αντεργατικού εμπαιγμού ήρθε από τον ίδιο τον πρόεδρο του ΕΒΕΑ, ο οποίος δήλωσε κυνικά: «Δεν έκανα δηλώσεις για να υπάρχει ένα νέο νομοθέτημα. Μια γνωστοποίηση έγινε. Η διαδικασία είναι νόμιμη, δε χρειάζεται νομοθέτημα για να εφαρμοστεί».</p>
			<p id="p14">ΠΑΡΟΜΟΙΑ ΘΕΜΑΤΑ</p>
			<p id="p15">Διαβάστε στο «Ρ»</p>
		</body>
	</text>
</cesDoc>