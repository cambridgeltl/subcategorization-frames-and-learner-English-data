<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Ειδικευόμενοι Ιατροί Γ.Ν. Ρεθύμνου: Αιτήσεις-Έγγραφα-Δηλώσεις</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Ειδικευόμενοι Ιατροί Γ.Ν. Ρεθύμνου: Αιτήσεις-Έγγραφα-Δηλώσεις</title>
						<author></author>
						<imprint>
							<publisher></publisher>
							<pubDate>2010-12-14 00:17:55.0</pubDate>
							<eAddress>http://eidret.blogspot.com/search/label/%CE%91%CE%B9%CF%84%CE%AE%CF%83%CE%B5%CE%B9%CF%82-%CE%88%CE%B3%CE%B3%CF%81%CE%B1%CF%86%CE%B1-%CE%94%CE%B7%CE%BB%CF%8E%CF%83%CE%B5%CE%B9%CF%82</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/22075.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Εμφάνιση νεότερων αναρτήσεων με την ετικέτα Αιτήσεις-Έγγραφα-Δηλώσεις. Εμφάνιση παλαιότερων αναρτήσεων</p>
			<p id="p2">Εμφάνιση νεότερων αναρτήσεων με την ετικέτα Αιτήσεις-Έγγραφα-Δηλώσεις. Εμφάνιση παλαιότερων αναρτήσεων</p>
			<p id="p3">20 Σεπ 2010</p>
			<p id="p4">και μη απόδοσης αντισταθμιστικής ανάπαυσης</p>
			<p id="p5">Προς το γραφείο επιθεώρησης εργασίας ν. Ρεθύμνου</p>
			<p id="p6">Κοινοποίηση Γ.Ν. Ρεθύμνου</p>
			<p id="p7">Παρά την αναφορά του συλλόγου μας με αρ. πρωτοκόλλου 529 - 15/6/2010 στο γραφείο σας, δεν είδαμε καμιά αντίδραση σας απέναντι στους υπεύθυνους του νοσοκομείου Ρεθύμνου για την παραβίαση κάθε νόμιμου ωραρίου εργασίας όσον αφορά τους ειδικευομένους γιατρούς του νοσοκομείου.</p>
			<p id="p8">Με την παρούσα σας καλούμε για ακόμα μία φορά να ασχοληθείτε με το πρόβλημα της παραβίασης κάθε ορίου εργασίας των ειδικευομένων στο νοσοκομείο μας (που νόμιμα δεν πρέπει να ξεπερνά τις 52ωρες κατά μέσο όρο ανά εβδομάδα) και της μη απόδοσης αντισταθμιστικής ανάπαυσης (ρεπό), σύμφωνα με όσα ορίζουν οι διατάξεις της ευρωπαϊκής οδηγίας 34/2000, όπως αυτή ενσωματώθηκε στο ελληνικό δίκαιο με το Π.Δ. 76/2005). Όπως σας είναι γνωστό το ελληνικό Σύνταγμα ορίζει ότι διεθνείς συνθήκες, που έχει συνομολογήσει η Ελλάδα, υπερισχύουν των νόμων, (άρθρο 28 του Ελληνικού Συντάγματος του 1975, και ρητή ερμηνευτική δήλωση που προστέθηκε με την αναθεώρηση του 2001). Ως εκ τούτου ακόμα και οι πρόσφατοι νόμοι του υπουργείου υγείας, δεν αναιρούν την υποχρέωση για την τήρηση του ορίου αυτού και την ρητή συναίνεση του εργαζομένου ή του συνδικαλιστικού του οργάνου σε περίπτωση υπέρβασης του.</p>
			<p id="p9">Σας καταγγέλλουμε ότι ουδέποτε ζητήθηκε και πολύ περισσότερο δόθηκε από τους ειδικευόμενους του νοσοκομείου μας, συναίνεση για την εφημέρευση πέραν του μέσου όρου του 52ωρου ανά εβδομάδα. Σας υπενθυμίζουμε ότι έχει λήξει από 6μήνου η ισχύς της ετήσιας κλαδικής σύμβασης εργασίας που υπογράφηκε από την Ομοσπονδία Ενώσεων Νοσοκομειακών Γιατρών Ελλάδας με την οποία επιτρεπόταν η υπέρβαση του ανωτέρω ορίου εργασίας για το έτος 2009. Σας επισυνάπτουμε επιπλέον αντίγραφο του επίσημου προγράμματος εφημέρευσης του Σεπτεμβρίου 2010 στο οποίο φαίνεται ξεκάθαρα η παραβίαση του ανωτέρω ορίου.</p>
			<p id="p10">Σας καταγγέλλουμε το γεγονός των απλήρωτων εφημεριών για τους μήνες Ιούνιο, Ιούλιο και Αύγουστο, αλλά και ότι σύμφωνα με τον πρόσφατο νόμο του υπουργείου (ν. 3868/2010) και των πενιχρών οικονομικών εσόδων του νοσοκομείου μας ότι η εντολή σε ειδικευόμενους για την εφημέρευση πέραν του αυθαίρετου (σε σχέση με τις διατάξεις της Ε.Ε.) ορίου των 7 εφημεριών, καθιστά ιδιαίτερα δύσκολη την αποπληρωμή των εφημεριών πέραν της εβδόμης το μήνα παρά τις προφορικές διαβεβαιώσεις του διοικητή για την προτεραιότητα των ειδικευομένων στην αποπληρωμή.</p>
			<p id="p11">Σας υπενθυμίζουμε επιπλέον όπως και σε παλαιότερες αναφορές μας προς το γραφείο σας ότι ότι οι ειδικευόμενοι είναι εκπαιδευόμενοι γιατροί, μη μόνιμο προσωπικό με συμβάσεις ιδιωτικού δικαίου και σε καμιά περίπτωση δεν αποτελούν προσωπικό ασφαλείας του νοσοκομείου ώστε να υποχρεώνονται σε εφημέρευση, όπως συνέβη τον περασμένο Μάιο με (την παράνομη κατ’ εμάς) εγγραφή εντολή του διοικητή του νοσοκομείου γεγονός που αποτέλεσε και την αφορμή της αναφοράς μας στο γραφείο σας τον περασμένο Ιούνιο.</p>
			<p id="p12">Σας καταγγέλλουμε ακόμα ότι στο νοσοκομείο παρά όσα ορίζει ο ν.3754/2009, και η ερμηνευτική εγκύκλιος του υπ. Υγείας με Αρ.Πρωτ : Υ10α/Γ.Π.οικ 55177 της 27 / 4 / 2009, στα περισσότερα τμήματα δεν αποδίδονται όλα τα ρεπό που ορίζει ο νόμος για κάθε ενεργό εφημερία στους ειδικευόμενους με διάφορα προσχήματα από τους διευθυντές των κλινικών και υπό την ανοχή της ιατρικής υπηρεσίας και της διοίκησης. Πουθενά όμως δεν αναφέρεται από το νόμο κάποιο αίτιο, ως αιτία μη απόδοσης της αντισταθμιστικής ανάπαυσης πέραν του 7ημέρου. Επιπλέον όπως γνωρίζατε και από τον επί τόπου έλεγχο του γραφείου σας το 2009, οι υπεύθυνοι του νοσοκομείου συνεχίζουν ακόμα να μην τηρούν αρχείο των ρεπό που έχουν αποδοθεί, αλλά και ούτε έλαβαν ή και έχουν βεβαιώσεις των εργαζομένων ότι αποδέχονται να περικοπεί μέρος ή όλα τα ρεπό ενός μηνός.</p>
			<p id="p13">Σας καλούμε όπως υποχρεούστε, να λάβετε κάθε δυνατό μέτρο που να προασπίζει τα εργασιακά μας δικαιώματα απέναντι στους υπευθύνους του νοσοκομείου.</p>
			<p id="p14">Για το σύλλογο ειδικευομένων και υπεράριθμων γιατρών Γ.Ν. Ρεθύμνου</p>
			<p id="p15">Ο Πρόεδρος Ο Γραμματέας</p>
			<p id="p16">Προς διοίκηση νοσοκομείου Ρεθύμνου</p>
			<p id="p17">Θέμα : Εφημεριακή απασχόληση ειδικευομένων</p>
			<p id="p18">1ον) Σας παρακαλούμε όπως μας παραδώσετε αντίγραφα των αιτήσεων συναίνεσης των ειδικευόμενων γιατρών σε εφημεριακή απασχόληση πέραν του 52ωρου ανά εβδομάδα, καθώς σύμφωνα και με το πρόγραμμα Σεπτεμβρίου 2010 των εφημεριών που επιδόθηκε χτες στη δικηγόρο μας, παραβιάζεται για ακόμα μία φορά ο μέσος όρος του ορίου αυτού (σύμφωνα με τις διατάξεις της ευρωπαϊκής οδηγίας 34/2000, όπως ενσωματώθηκε στο ελληνικό δίκαιο με το Π.Δ. 76/2005). Όπως σας είναι γνωστό το ελληνικό Σύνταγμα ορίζει ότι διεθνείς συνθήκες, που έχει συνομολογήσει η Ελλάδα, υπερισχύουν των νόμων, (άρθρο 28 του Ελληνικού Συντάγματος του 1975, και ρητή ερμηνευτική δήλωση που προστέθηκε με την αναθεώρηση του 2001). Ως εκ τούτου ακόμα και οι πρόσφατοι νόμοι του υπουργείου υγείας, δεν αναιρούν την υποχρέωση της υπηρεσίας σας για την τήρηση του ορίου αυτού και την ρητή συναίνεση του εργαζομένου σε περίπτωση υπέρβασης του.</p>
			<p id="p19">2ον) Για τον ίδιο λόγο και σύμφωνα με τον ν.3754/2009, σας ζητάμε αντίγραφα των εφημεριών που έχουν πραγματοποιηθεί από ειδικευόμενους από τον Ιανουάριο του 2010 έως και σήμερα καθώς και των ρεπό που τους αποδοθήκαν για αυτές τις εφημερίες.</p>
			<p id="p20">Ο νόμος 1943/1991 για τον εκσυγχρονισμό της Δημόσιας Διοίκησης στο άρθρο 5 θεσπίζει την υποχρέωση των ν.π.δ.δ., ο.τ.α. και λοιπών φορέων του δημόσιου τομέα να απαντούν οριστικά στα αιτήματα των πολιτών (φυσικών ή νομικών προσώπων ημεδαπών ή αλλοδαπών) και να διεκπεραιώνουν τις υποθέσεις τους μέσα σε χρονικό διάστημα εξήντα ημερών. Πέραν αυτού του διαστήματος θα θεωρήσουμε πως η διοίκηση σκοπίμως δεν απάντα (όπως έχει κάνει και με αντίστοιχες αιτήσεις του περασμένου Μαΐου) και θα κινηθούμε με κάθε τρόπο για την προάσπιση των δικαιωμάτων των μελλών του συλλόγου.</p>
			<p id="p21">Ρέθυμνο 20/09/2010</p>
			<p id="p22">ΑΝΑΦΟΡΑ</p>
			<p id="p23">Θέμα: Λειτουργία τηλεφωνικού κέντρου νοσοκομείου Ρεθύμνου</p>
			<p id="p24">Παρά τις επαναλαμβανόμενες προφορικές και γραπτές μας εκκλήσεις για την λειτουργία του τηλεφωνικού κέντρου, τα πράγματα δεν βελτιώνονται…Αντιθέτως μάλιστα. Έτσι πήραμε την πρωτοβουλία σαν σύλλογος να τοποθετήσουμε χαρτιά συλλογής περιστατικών όπου το τηλεφωνικό κέντρο δεν ανταποκρίθηκε σε κλήσεις σε εφημερεύοντες επιμελητές για επείγοντα περιστατικά από τους ειδικευόμενους που βρισκόταν στο Τ.Ε.Π.</p>
			<p id="p25">Διαπιστώσαμε μάλιστα ότι το χαρτί που τοποθετήθηκε στα επείγοντα του χειρουργικού κατέβηκε από άγνωστο/ους; και ενώ είχαν σε αυτό αντίστοιχος αριθμός περιστατικών με αυτό του Παθολογικού που σας καταθέτουμε. Μέσα μόνο σε ένα μήνα τα περιστατικά που καταγράφηκαν μόνο στο ΤΕΠ του παθολογικού είναι ικανά για να αναδείξουν το μέγεθος του προβλήματος.</p>
			<p id="p26">Σας υπενθυμίζουμε ότι οι κλήσεις αυτές ιδιαίτερα κατά τις βραδινές ώρες είναι πολλές φορές ιδιαίτερα σημαντικές για την ενημέρωση επιμελητών για περιστατικά που αφορούν άμεσα ακόμα και την ίδια τη ζωή ασθενών.</p>
			<p id="p27">Σας καλούμε με βάση την ώρα και την ημερομηνία να ευρεθούν οι υπεύθυνοι του τηλεφωνικού κέντρου και να κληθούν να λογοδοτήσουν.</p>
			<p id="p28">Σας θυμίζουμε τέλος πως δεν γίνεται όπως θα έπρεπε καταγραφή των κλήσεων σε επιμελητές από το τηλεφωνικό κέντρο, ώστε να είναι κατοχυρωμένοι οι ειδικευόμενοι ως προς το γεγονός της ειδοποίησης για περιστατικά.</p>
			<p id="p29">Σας επισυνάπτουμε φωτοτυπία των περιστατικών του παθολογικού Τ.Ε.Π. και παρακαλούμε για τις ενέργειές σας.</p>
			<p id="p30">Για το σύλλογο ειδικευομένων</p>
			<p id="p31">και δευτερη αναφορά (αφησαν το τηλ. κεντρο κενό και έφυγαν!!!!!!!!!)</p>
			<p id="p32">Σύλλογος ειδικευομένων γενικού νοσοκομείου Ρεθύμνου</p>
			<p id="p33">ΑΝΑΦΟΡΑ</p>
			<p id="p34">Θέμα: Συμπληρωματική αναφορά για το τηλεφωνικό κέντρο</p>
			<p id="p35">Είμαστε σε δυσάρεστη θέση να σας κοινοποιήσουμε τα όσα διαδραματίστηκαν την Παρασκευή 14/08/2010 με τους υπεύθυνους τηλεφωνητές και ενώ έχετε ήδη λάβει προφορικά επανειλημμένα γνώση της κατάστασης που επικρατεί με το τηλεφωνικό κέντρο.</p>
			<p id="p36">Κατ’ αρχήν από την ώρα που ξεκίνησε η εφημερία επαναλαμβανόταν συνέχεια το πέρασμα κάθε τηλεφωνήματος αγγλικών (όπως π.χ. ασφαλιστικές εταιρίες) ή κάθε άλλου που ήθελε να ρωτήσει οτιδήποτε έχει σχέση με τη γενικότερη λειτουργία του νοσοκομείου στο τμήμα επειγόντων που «πνιγόταν» στη δουλειά. Παρά την έντονη αντίδραση των εφημερευόντων στις 16.30 αυτό συνεχίστηκε. Στις 20.00 ζητήθηκε κλήση του επιμελητή εφημερεύοντος καρδιολόγου 2 φορές, χωρίς να γίνει σύνδεση, μέχρι να γίνει έντονος διάλογος για να γίνει τελικά η κλήση την τρίτη φορά.</p>
			<p id="p37">Το αποκορύφωμα έγινε στις 22.48 όπου μετά από συνεχόμενες κλήσεις (χρειαζόταν επικοινωνία τόσο από τα ΤΕΠ του Χειρουργικού, όπως και από αυτά του Παθολογικού με τους εφημερεύοντες επιμελητές) 7 περίπου λεπτών στο μηδέν, αναγκαστήκαμε να πάμε αυτοπροσώπως στο τηλεφωνικό κέντρο για να δούμε τι γίνεται, διαπιστώσαμε πως δεν υπήρχε κανείς (κλειδωμένα). Συνεχίσαμε παραταύτα να καλούμε και η απάντηση ήρθε με την αλλαγή της βάρδιας περίπου στις 23.03. Με λίγα λόγια (και επειδή στο μεταξύ καλούσαμε και από κινητό στο 87100-χωρίς φυσικά απάντηση- για να δούμε αν όντως είχε αφεθεί χωρίς τηλεφωνητή το νοσοκομείο), το νοσοκομείο παρέμεινε χωρίς τηλεφωνικό κέντρο για περίπου 17 τουλάχιστον λεπτά με ότι επακόλουθο μπορεί να έχει κάτι τέτοιο.</p>
			<p id="p38">Στη συνέχεια η βραδιά συνεχίστηκε με μια (συνηθισμένη πλέον) άρνηση κλήσης σε κινητό εφημερεύοντα, όταν έτυχε να χρειαστεί επανειλημμένη επικοινωνία (4η φορά) με τον εφημερεύοντα ειδικευόμενο της ΩΡΛ από το ΤΕΠ παθολογικής, με αιτιολογία «να πείτε στον ειδικευόμενο να είναι σε ένα σταθερό τηλέφωνο». Είναι επίσης αξιοσημείωτο πως ενώ ζητήσαμε πλέον εκείνη την ώρα να γίνει κλήση σε εσάς ώστε να αναφερθούν τα γεγονότα, ο τηλεφωνητής απάντησε ότι δεν διέθετε το κινητό σας.</p>
			<p id="p39">Πέραν του απαράδεκτου γεγονότος των 23.00, θεωρούμε απαράδεκτό να πρέπει μέσα στο άγχος της εργασίας μας να πρέπει να ασχολούμαστε με τον κάθε τηλεφωνητή που για διάφορους λόγους εμποδίζει την ομαλή λειτουργία του τμήματος επειγόντων περιστατικών και του νοσοκομείου γενικότερα.</p>
			<p id="p40">Ελπίζουμε στις δικές σας ενέργειες, ώστε να μη χρειαστεί να φτάσουμε να επαναληφθούν τα ίδια γεγονότα σε στιγμές κρίσιμες για τη ζωή ασθενών.</p>
			<p id="p41">Για το σύλλογο ειδικευομένων</p>
			<p id="p42">Σήμερα 19/7 μετά την νιοστή για ακόμα μια φορά καθυστέρηση της τακτικής μας μισθοδοσίας από την Αγροτική τράπεζα τέθηκαν σε εφαρμογή οι παλαιότερες αποφάσεις του συλλόγου μας (εφόσον πρώτα επισκευτίκαμε την τράπεζα όπου η δικαιολογία αυτή τη φορά ήταν η απεργία της Παρασκευής). Έτσι στη συνέχεια πρωτοκολλήθηκαν και κοινοποιήθηκε στη διοικηση η ακόλουθη αίτηση απο πλευράς του συλλόγου μας, μαζί με την ατομική αίτηση του προέδρου του συλλόγου για αλλαγή τράπεζας.</p>
			<p id="p43">Στη συνέχεια υπήρξαν κάποιες συζητήσεις με τους υπεύθυνους για την μισθοδοσία στο νοσοκομείο και στις επόμενες ημέρες θα γίνει και συζήτηση με υπεύθυνους τραπεζών και των διαδικαστικών θεμάτων για την συνολική διευθέτηση του ζητήματος.</p>
			<p id="p44">Το Δ.Σ. του συλλόγου</p>
			<p id="p45">Θέμα : Αιτήσεις για την αλλαγή τράπεζας μισθοδοσίας</p>
			<p id="p46">Προς Μισθοδοσία Γ.Ν. Ρεθύμνου</p>
			<p id="p47">Γραφείο Προσωπικού</p>
			<p id="p48">Σήμερα ο Πρόεδρος του συλλόγου μας μετά την συνεχιζόμενη επί μήνες καθυστέρηση της καταβολής των δεδουλευμένων από την αγροτική τράπεζα κατέθεσε αίτηση μεταφοράς της τακτικής του μισθοδοσίας σε άλλη τράπεζα της επιλογής του σύμφωνα με την ισχύουσα νομοθεσία περί επιλογής του τραπεζικού φορέα από τον εργαζόμενο.</p>
			<p id="p49">Καθώς την κίνηση αυτή στις επόμενες ημέρες θα ακολουθήσει η πλειοψηφία των ειδικευομένων, παρακαλούμε να πράξετε τις απαραίτητες ενέργειες για την άμεση μεταφορά της τράπεζας ώστε να αποφευχθούν προβλήματα και εντάσεις.</p>
			<p id="p50">Το Δ.Σ. του συλλόγου ειδικευομένων κατόπιν εντολής της γενικής συνέλευσης του συλλόγου.</p>
			<p id="p51">Ρέθυμνο 19/07/2010</p>
			<p id="p52">2) Η αίτηση η οποία με αντίγραφο της πρώτης σελίδας του βιβλιαρίου θα πρέπει να πρωτοκολληθεί στο πρωτόκολλο του νοσοκομείου.</p>
			<p id="p53">Αιτηση που κατατέθηκε την Παρασκευή για διασφάλιση των ειδικευομένων, με δεδομένο ότι δεν τους έχει γνωστοποιηθεί εως και σήμερα πρόγραμμα εφημέρευσης πέραν των τεσσάρων εφημεριών για τον Μάιο. Το εγγραφο αυτό σε περίπτωση που αναφέρει περαν των τεσσάρων εφημεριών θα χρησιμοποιηθεί για δικαστική χρήση.</p>
			<p id="p54">Πάτρα</p>
			<p id="p55">Αγαπητέ κύριε Γιαννάκενα,</p>
			<p id="p56">Σχετικά με τα ερωτήματα που μου θέσατε, για το δικαίωμα επίσχεσης των ειδικευόμενων Γιατρών, η απάντησή μου είναι η εξής:</p>
			<p id="p57">I. Σύμφωνα με το άρθρο 325 του Αστικού Κώδικα, ορίζεται ότι</p>
			<p id="p58">Αν ο οφειλέτης έχει κατά του δανειστή ληξιπρόθεσμη αξίωση συναφή με την οφειλή του, έχει δικαίωμα, εφόσον δεν προκύπτει κάτι άλλο, να αρνηθεί την εκπλήρωση της παροχής έως ότου ο δανειστής εκπληρώσει την υποχρέωση που τον βαρύνει (δικαίωμα επίσχεσης)</p>
			<p id="p59">Το δικαίωμα επίσχεσης ασκείται και στο πεδίο του Εργατικού Δικαίου.</p>
			<p id="p60">Συγκεκριμένα:</p>
			<p id="p61">1. Το άρθρο 648 του Αστικού Κώδικα ορίζει, ότι</p>
			<p id="p62">Με την σύμβαση εργασίας ο εργαζόμενος έχει υποχρέωση να παρέχει την εργασία του στον εργοδότη και αυτός να καταβάλει το συμφωνημένο μισθό.</p>
			<p id="p63">2. Το άρθρο 655 του Αστικού Κώδικα ορίζει, ότι</p>
			<p id="p64">Αν δεν υπάρχει αντίθετη συμφωνία ή συνήθεια, ο μισθός καταβάλλεται μετά την παροχή της εργασίας και αν υπολογίζεται κατά ορισμένα διαστήματα κατά την διάρκεια της σύμβασης, καταβάλλεται στο τέλος καθενός από αυτά.</p>
			<p id="p65">3. Το άρθρο 656 του Αστικού Κώδικα ορίζει, ότι</p>
			<p id="p66">Αν ο εργοδότης έγινε υπερήμερος ως προς την αποδοχή της εργασίας ή αν η αποδοχή της εργασίας είναι αδύνατη από λόγους που τον αφορούν και δεν οφείλονται σε ανώτερη βία, ο εργαζόμενος έχει δικαίωμα να απαιτήσει το μισθό, χωρίς να είναι υποχρεωμένος να παράσχει την εργασία σε άλλο χρόνο.</p>
			<p id="p67">Από τις προαναφερόμενες διατάξεις, συνάγονται τα εξής:</p>
			<p id="p68">- Στη σύμβαση εργασίας υπάρχει παροχή και αντιπαροχή. Ο εργαζόμενος παρέχει την υπηρεσία του, διαθέτοντας τη μυϊκή ή πνευματική ενέργειά του στον εργοδότη του, ο οποίος την πληρώνει, καταβάλλοντας την "συμφωνημένη" αμοιβή. Αν κάποιο από τα μέρη δεν εκπληρώσει την παροχή του, περιέρχεται σε υπερημερία.</p>
			<p id="p69">- Υπερημερία του εργοδότη συνιστά και η μη εμπρόθεσμη πληρωμή του μισθού του εργαζόμενου από αυτόν (τον εργοδότη). Αντίδραση του εργαζόμενου στην υπερημερία του εργοδότη μπορεί να είναι και η προσφυγή στο δικαίωμα άσκησης της επίσχεσης. Να αρνηθεί, δηλαδή, την παροχή της εργασίας του, για όσο χρόνο ο εργοδότης του θα συνεχίζει να είναι υπερήμερος εξ αιτίας της μη, από τον ίδιο, πληρωμής του μισθού.</p>
			<p id="p70">II. Το δικαίωμα της επίσχεσης ή κατάσχεσης ή παρακράτησης, είναι κατ’ ένσταση προσβαλλόμενο ενοχικό δικαίωμα. Στο Εργατικό Δίκαιο και ειδικά στη σύμβαση εργασίας, το δικαίωμα αυτό παρουσιάζει κάποια ιδιομορφία: αυτό σημαίνει ότι μπορεί να ασκηθεί αυτό από τον μισθωτό, όταν ο εργοδότης καθυστερεί την καταβολή των οφειλομένων αποδοχών του ή δεν εκπληρώνει τις νόμιμες ή συμβατικές του υποχρεώσεις στα μέτρα υγιεινής και ασφάλειας ή με τη συμπεριφορά του ο εργοδότης προσβάλει την προσωπικότητα του εργαζομένου.</p>
			<p id="p71">Ασκώντας το δικαίωμα της επίσχεσης εργασίας ο μισθωτός δικαιούται να δηλώσει στον εργοδότη, ότι διακόπτει την απασχόλησή του μέχρι να του καταβληθούν οι καθυστερούμενες αποδοχές ή να συμμορφωθεί ο εργοδότης με τις νόμιμες υποχρεώσεις του και να απέχει από τα καθήκοντα της εργασίας του.</p>
			<p id="p72">Κατά το χρονικό διάστημα της επίσχεσης εργασίας ο εργοδότης περιέρχεται σε κατάσταση υπερημερίας, γι' αυτό οι μισθωτοί δεν υποχρεούνται να παρέχουν εργασία ούτε και να παρουσιάζονται στην επιχείρηση, αλλά έχουν δικαίωμα να απασχοληθούν σε άλλο εργοδότη, για αντιμετώπιση βασικών τους αναγκών. Οπωσδήποτε όμως πρέπει ο μισθωτός, που ασκεί το δικαίωμα της επίσχεσης εργασίας, να βρίσκεται πάντοτε στη διάθεση του εργοδότη, εφόσον αρθεί η υπερημερία του, για να αναλάβει εργασία (άρθρο 656 του Αστικού Κώδικα).</p>
			<p id="p73">Η επίσχεση εργασίας έχει ως αποκλειστικό και μόνο σκοπό να υποχρεώσει τον εργοδότη να καταβάλει στο μισθωτό τις δεδουλευμένες και καθυστερούμενες αποδοχές. Δεν μπορεί να ασκηθεί επίσχεση εργασίας με σκοπό τον εξαναγκασμό του εργοδότη για αυξήσεις αποδοχών ή άλλες παροχές που δεν είναι ληξιπρόθεσμες. Η επίσχεση εργασίας αποτελεί μονομερή δικαιοπραξία που ισχύει από τη στιγμή που περιέρχεται σε γνώση του εργοδότη. Το δικαίωμα της επίσχεσης εργασίας μπορεί να ασκηθεί και όταν ο εργοδότης προσκαλεί τον μισθωτό, που άκυρα απέλυσε να αναλάβει εργασία, χωρίς όμως να εξοφλεί ταυτόχρονα και τους μισθούς υπερημερίας, δηλαδή, τις αποδοχές από την άκυρη απόλυση μέχρι την επάνοδο στην εργασία.</p>
			<p id="p74">Όταν ο μισθωτός απέχει από την εργασία του, ασκώντας το δικαίωμα επίσχεσης εργασίας για βάσιμες αξιώσεις του, ο εργοδότης δεν μπορεί να θεωρήσει λυμένη τη σύμβαση εργασίας και γίνεται υπερήμερος ως προς την αποδοχή των υπηρεσιών του εργαζόμενου, εφόσον αποκρούει την προσφορά του χωρίς να προβαίνει σε νόμιμη καταγγελία της σύμβασης εργασίας.</p>
			<p id="p75">Απαραίτητες προϋποθέσεις άσκησης του δικαιώματος επίσχεσης εργασίας, σύμφωνα με το άρθρο 325 του Αστικού Κώδικα κ.λ.π., είναι οι κατωτέρω:</p>
			<p id="p76">α) Να υπάρχει ενεργός εργασιακή σύμβαση εργασίας (έγκυρη ή άκυρη).</p>
			<p id="p77">β) Να υπάρχει αξίωση απαιτητή ή ληξιπρόθεσμη.</p>
			<p id="p78">γ) Να γίνεται ρητώς και σαφώς (γραπτώς ή προφορικώς εγκαίρως) ότι αρνείται να παρέχει τις υπηρεσίες του μέχρι να εκπληρώσει ο εργοδότης την υποχρέωση που τον βαρύνει. Η δήλωση του μισθωτού, ότι ασκεί το δικαίωμα της επίσχεσης είναι βασικότατη και πρέπει να είναι σαφής, γραπτή ή προφορική και να γίνεται έγκαιρα.</p>
			<p id="p79">δ) Να ασκείται εντός των ορίων της καλής πίστης, των χρηστών και συναλλακτικών ηθών και του κοινωνικοοικονομικού σκοπού του δικαιώματος.</p>
			<p id="p80">ε) Η αξίωση να είναι συναφής προς την οφειλή και να στρέφεται κατά του προσώπου του εργοδότη.</p>
			<p id="p81">Οι συνέπειες της επίσχεσης εργασίας αίρονται με τη συμμόρφωση του εργοδότη, δηλαδή, με την καταβολή των οφειλόμενων δεδουλευμένων αποδοχών (μισθοί ή ημερομίσθια, δώρα εορτών, άδεια και επίδομα άδειας κ.λ.π.) ή τη λήψη των νομίμων μέτρων υγιεινής και ασφάλειας ή γενικά τη συμμόρφωσή του για κάθε νόμιμη ή συμβατική του υποχρέωση, που κρίνεται ότι είναι αξιόλογη και όχι ασήμαντη.</p>
			<p id="p82">Ο εργοδότης μπορεί να ματαιώσει την επίσχεση εργασίας με την παροχή πραγματικής ασφάλειας στον εργαζόμενο, π.χ. με κατάθεση των οφειλόμενων στο Ταμείο Παρακαταθηκών και Δανείων, όχι όμως και την παροχή απλής εγγύησης.</p>
			<p id="p83">Η άσκηση του δικαιώματος επίσχεσης, είναι δυνατόν να οδηγήσει, σύμφωνα με εύλογη κρίση της αρμόδιας υπηρεσίας, σε τακτική επιδότηση λόγω ανεργίας των εργαζομένων, που άσκησαν το δικαίωμα αυτό (άρθρο 5 Ν.549/77), από τον Ο.Α.Ε.Δ.</p>
			<p id="p84">III. Οι ειδικευόμενοι Γιατροί, είναι μισθωτοί με σχέση εργασίας ιδιωτικού δικαίου και νομιμοποιούνται στην άσκηση του δικαιώματος για επίσχεση εργασίας. Το δικαίωμα για επίσχεση εργασίας ασκείται μονομερώς, με δήλωση έγγραφη ή προφορική (αρκεί να αποδεικνύεται) και απευθύνεται στη Διοίκηση του Νοσοκομείου.</p>
			<p id="p85">Στη δήλωση πρέπει να προσδιορίζεται η αξίωση που ζητούν να ικανοποιηθεί και να αναφέρεται ότι ασκείται το δικαίωμα για επίσχεση εργασίας.</p>
			<p id="p86">Περαιτέρω, η εφημερία, ως χρόνος υπερωριακής απασχόλησης, λογίζεται ως χρόνος εργασίας, σύμφωνα με Αποφάσεις του Δικαστηρίου των Ευρωπαϊκών Κοινοτήτων (Υποθέσεις Simap/2000, Jaeger/2003, Pfeifer/2004, Dellas/2005 κλπ.). Συνεπώς, το δικαίωμα της επίσχεσης καταλαμβάνει και τις εφημερίες.</p>
			<p id="p87">Επίσης, για την άσκηση του δικαιώματος επίσχεσης δεν απαιτείται η παρέλευση κάποιας προθεσμίας. Η επίσχεση εργασίας ισχύει από τη στιγμή που περιέρχεται σε γνώση του εργοδότη και εν προκειμένω του Διοικητού του Νοσοκομείου.</p>
			<p id="p88">Εξάλλου, για όσο χρόνο διαρκέσει η επίσχεση εργασίας, οφείλονται από τον υπερήμερο εργοδότη οι νόμιμες αποδοχές.</p>
			<p id="p89">Τέλος, οι ειδικευόμενοι Γιατροί δεν έχουν υποχρέωση να συμμετέχουν στο προσωπικό ασφαλείας του Νοσοκομείου, το οποίο θα πρέπει να διασφαλίσει τις βασικές λειτουργικές του ανάγκες με ειδικευμένους Γιατρούς και για όσο χρόνο διαρκέσει η επίσχεση εργασίας.</p>
			<p id="p90">Με εκτίμηση</p>
			<p id="p91">(επώνυμο / όνομα / ειδικότητα / βαθμός / Εργοδότης Φορέας)</p>
			<p id="p92">Έχοντας υπόψη το άρθρο 22 της Κωδικοποιητικής Οδηγίας 2003/88/ΕΚ του Ευρωπαϊκού Κοινοβουλίου και του Συμβουλίου της 4ης Νοεμβρίου 2003, σχετικά με ορισμένα στοιχεία της οργάνωσης του χρόνου εργασίας, του Π.Δ.88/1999 "Ελάχιστες προδιαγραφές για την οργάνωση του χρόνου εργασίας σε συμμόρφωση με τη Οδηγία 93/104/ΕΚ" (ΦΕΚ Α' 94), όπως τροποποιήθηκε από το Π.Δ.76/2005, σε συμμόρφωση με την Οδηγία 2000/34/ΕΚ του Ευρωπαϊκού Κοινοβουλίου και του Συμβουλίου και τις υπ'αριθ.67, 106 και 107 Πράξεις του Ι' Τμήματος του Ελεγκτικού Συνεδρίου.</p>
			<p id="p93">Δηλώνω ρητά και ανεπιφύλακτα</p>
			<p id="p94">ότι δεν συναινώ να εργάζομαι από την ..-..-..... και εφεξής πέραν του προβλεπόμενου ανώτατου επιτρεπόμενου εβδομαδιαίου χρόνου εργασίας των 52 ωρών συμπεριλαμβανομένων των εφημεριών.</p>
			<p id="p95">Δηλώνω επίσης</p>
			<p id="p96">ότι από 1/7/2009 έχω υπερβεί κατά πολύ το μέσο όρο των ωρών εργασίας που προβλέπεται από την προαναφερθείσα διάταξη και ως εκ τούτου αρνούμαι ρητά τη συμμετοχή μου στο πρόγραμμα των εφημεριών για το υπόλοιπο του μήνα ......................... και θα ασκήσω κάθε νόμιμο μέσο σε περίπτωση που παρά τη θέληση μου αναρτηθεί το όνομα μου στον κατάλογο των εφημερευόντων.</p>
			<p id="p97">Σας υπενθυμίζω τέλος σε περίπτωση ανωτέρων αναγκών, δεν ανήκω στο προσωπικό ασφαλείας, λόγω της θέσης μου και της φύσεως της σύμβασης εργασίας που έχω υπογράψει με το νοσοκομείο.</p>
			<p id="p98">Ρέθυμνο ../.. / .....</p>
			<p id="p99">ΔΗΛΩΣΗ ΕΠΙΣΧΕΣΗΣ ΕΡΓΑΣΙΑΣ</p>
			<p id="p100">ΠΡΟΣ</p>
			<p id="p101">Το Ν.Π.Δ.Δ. με την επωνυμία "Γενικό Νοσοκομείο............................................... ",όπως αυτό εκπροσωπείται νόμιμα από τον Διοικητή και Πρόεδρο του Διοικητικού Συμβουλίου.</p>
			<p id="p102">1. Σας είναι γνωστό, ότι μου οφείλετε δεδουλευμένες εφημερίες των μηνών ............................... και ......................................, συνολικού ποσού …………………….Ευρώ περίπου.</p>
			<p id="p103">2. Περαιτέρω, οι κανόνες υγιεινής και ασφάλειας στην εργασία μου όπως αυτοί προβλέπονται στην κείμενη εργατική νομοθεσία παραβιάζονται κατ' εξακολούθηση.Με τη παρούσα και εν όψει του γεγονότος ότι:</p>
			<p id="p104">1) το παραπάνω ποσό είναι απολύτως αναγκαίο για την αντιμετώπιση των βιοτικών μου αναγκών και</p>
			<p id="p105">2) η μη τήρηση των κανόνων υγιεινής και ασφάλειας στην εργασία μου επαπειλεί την υγεία και την προσωπική μου ασφάλεια.</p>
			<p id="p106">Σας ΔΗΛΩΝΩ</p>
			<p id="p107">Ότι από την .. / .. /2009 προβαίνω σε επίσχεση της εργασίας μου, μέχρι πλήρους αποπληρωμής του οφειλόμενου ποσού και της ακριβούς τήρησης των όρων υγιεινής και ασφάλειας στην εργασία μου.</p>
			<p id="p108">Με επιφύλαξη κάθε νόμιμου δικαιώματός μου</p>
			<p id="p109">……………………………………………………</p>
			<p id="p110">ΔΗΛΩΣΗ ΕΠΙΣΧΕΣΗΣ ΕΡΓΑΣΙΑΣ</p>
			<p id="p111">ΠΡΟΣ</p>
			<p id="p112">Το Ν.Π.Δ.Δ. με την επωνυμία "Γενικό Νοσοκομείο ……………………..", όπως αυτό εκπροσωπείται νόμιμα από τον Διοικητή και Πρόεδρο του Διοικητικού Συμβουλίου.</p>
			<p id="p113">-------------------- ¨ -------------------</p>
			<p id="p114">Σας είναι γνωστό, ότι σύμφωνα με την Οδηγία 2003/88/ΕΚ σε συνδυασμό με τα άρθρα 249 και 10 της Συνθήκης ΕΚ, τα άρθρα 22 παρ.3 και 28 του Συντάγματος, το Π.Δ.88/1999 όπως τροποποιήθηκε από το Π.Δ.76/2005, τις υπ'αριθ.144/2006, 67/2007, 106/2007, 107/2007 Πράξεις του Ι' Τμήματος του Ελεγκτικού Συνεδρίου, τα Πρακτικά της 9ης Συνεδρίασης της 20-05-2008 του αυτού Τμήματος, τα Πρακτικά της 14ης και 22ης Γενικής Συνεδρίασης της 26-06-2008 και 26-11-2008 αντίστοιχα της Ολομέλειας του Ελεγκτικού Συνεδρίου και της από 16 Οκτωβρίου 2008 προειδοποιητικής επιστολής της Ευρωπαϊκής Επιτροπής προς το Υπουργείο Υγείας και Κοινωνικής Αλληλεγγύης για παράλειψη συμμόρφωσης με τους κανόνες της Ευρωπαϊκής Ένωσης για το μέγιστο χρόνο εργασίας των Γιατρών στις υπηρεσίες δημόσιας υγείας, ο ανώτατος εβδομαδιαίος χρόνος εργασίας μου δεν μπορεί να υπερβαίνει τις 48 ή 56 ώρες περιλαμβανομένων των εφημεριών.</p>
			<p id="p115">Εσείς, κατά παράβαση της ως άνω αυξημένης τυπικής ισχύος νομοθεσίας, εξακολουθείτε να εκδίδετε προγράμματα εφημεριών και να με υποχρεώνετε σε εκτέλεση εφημεριών καθ' υπέρβαση του νομίμου αυτών ορίου, με συνέπεια να παραβιάζονται οι κανόνες και όροι ασφάλειας κατά την εργασία μου, όπως προβλέπονται στο Π.Δ.17/1995 σε συμμόρφωση με τις Οδηγίες 89/391/ΕΟΚ και 91/383/ΕΟΚ.</p>
			<p id="p116">Σας ΔΗΛΩΝΩ</p>
			<p id="p117">Ότι, σύμφωνα με τη κείμενη νομοθεσία, προβαίνω σε επίσχεση της εργασίας μου από την …/…/2009 μέχρις ότου συμμορφωθείτε με την έκδοση νομίμων προγραμμάτων εφημεριών, ώστε να εξασφαλίζεται πλήρως η ασφαλής εκτέλεσή τους.</p>
			<p id="p118">Με επιφύλαξη κάθε νόμιμου δικαιώματός μου</p>
			<p id="p119">…………………………..</p>
			<p id="p120">Νομοθεσία - Χρήσιμα</p>
			<p id="p121">Ενδιαφέροντα άρθρα-κείμενα-γεγονότα</p>
			<p id="p122">eidret@gmail.com</p>
			<p id="p123">Ποδόσφαιρο 5χ5</p>
			<p id="p124">Κάθε εβδομάδα παίζουμε μπάλα!! :) Η φώτο από τον αγώνα της Τρίτης 17/8 Όρθιοι από αριστερά Κωστας Χλίβερος, Αλέξης Χριστόπουλος, Μάριος Παπαδάκης, Αστρινός Βουμβουράκης, Μίλτος Ντουντουλάκης, Καθιστοί: Μιχάλης Αποστολάκης, Φοίβος Κακαβίτσας. Υ.Γ.: Ο οδοντίατρος έλειπε γιατι εφημέρευε!!!</p>
			<p id="p125">Φωτογραφικό Υλικό από την επίσχεση εργασίας του Φεβρουαρίου 2009</p>
			<p id="p126">ανοίξτε με δεξί κλικ σε ένα νέο παράθυρο (ή κατευθείαν με αριστερό φεύγοντας απο τη σελίδα μας), πάνω στην από πάνω φωτογραφία για να οδηγηθείτε κατευθείαν, στο set των φωτογραφιών οι οποίες τραβήχτηκαν στις συνελεύσεις, μοιράσματα κ.τ.λ., που έγιναν κατά τη διάρκεια της επίσχεσης εργασίας των ειδικευομένων τον Φεβρουάριο του 2009 στο Ρέθυμνο</p>
			<p id="p127">Προσοχή</p>
			<p id="p128">Η νέα διευθυνση είναι:</p>
			<p id="p129">1ος όροφος</p>
			<p id="p130">Εφημερεύοντα Φαρμακεία</p>
			<p id="p131">Ο τύπος σήμερα</p>
			<p id="p132">Φόρτωση...</p>
			<p id="p133">2831022187</p>
			<p id="p134">2831027264</p>
			<p id="p135">2831022414</p>
			<p id="p136">Όλα τα περιεχόμενα αυτού του δικτυακού τόπου είναι ελεύθερα προς αντιγραφή, διανομή, προβολή και μεταποίηση, αρκεί να συνεχίσουν να διατίθενται, αυτά και τα παράγωγα έργα που πιθανώς προκύψουν, εξίσου ελεύθερα, υπό τους όρους της άδειας χρήσης Creative Commons Attribution-ShareAlike License version 2.0, εκτός αν σημειώνεται διαφορετικά από τον δημιουργό τους</p>
			<p id="p137">Επισκέπτες</p>
		</body>
	</text>
</cesDoc>