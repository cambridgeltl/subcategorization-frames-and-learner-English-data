19/04/2006 22:11
Πράσινο φως από το Eφετείο σε χιλιάδες «κομμένους» να διεκδικήσουν τη μονιμοποίησή τους
ΜΙΝΑ ΜΟΥΣΤΑΚΑ, ΝΙΚΟΛΕΤΤΑ ΜΟΥΤΟΥΣΗ
Ελπίδες σε χιλιάδες συμβασιούχους δημιουργεί απόφαση - βόμβα του Εφετείου Αθηνών, που όχι μόνο δικαιώνει συμβασιούχους του ΟΤΕ, αλλά δίνει «πράσινο φως» για να διεκδικήσουν αναδρομικά οικονομικές οφειλές.
Με την απόφαση του Εφετείου ανοίγει παράθυρο ώστε να διεκδικήσουν διορισμό υπάλληλοι που υπηρετούσαν στο Δημόσιο εδώ και πολλά χρόνια - ακόμη και δεκαπέντε - αλλά κόπηκαν από τις διαδικασίες μονιμοποίησης, είτε λόγω των αυστηρών προϋποθέσεων που προβλέπονταν είτε επειδή τα υπηρεσιακά συμβούλια των φορέων έκριναν αρνητικά τις αιτήσεις τους.
Ειδικότερα, με την απόφασή του το Εφετείο κρίνει πως οι συμβασιούχοι κάλυπταν πάγιες και διαρκείς ανάγκες όχι μόνο από το 2002, οπότε άρχισαν να υπογράφουν διαδοχικές συμβάσεις με τον ΟΤΕ, αλλά από το 1998, όταν αναγκάζονταν ακόμη να υπογράφουν προσχηματικά συμβάσεις με τρίτους εργολάβους, ενώ στην πράξη παρείχαν υπηρεσίες στον Οργανισμό.
Με τον κατώτατο μισθό
Παράλληλα, η απόφαση του Εφετείου ανοίγει και τον δρόμο της οικονομικής διεκδίκησης αναδρομικών από την πρώτη ημέρα απασχόλησής τους από τον ΟΤΕ. Σημειώνεται ότι οι συμβασιούχοι χαρακτηρίζονταν ως «ανειδίκευτοι εργάτες» και αμείβονταν με τους κατώτατους μισθούς των συλλογικών συμβάσεων εργασίας και όχι σύμφωνα με τις αποδοχές των συμβάσεων του ΟΤΕ.
Ιδιαίτερη αναφορά γίνεται στη δικαστική απόφαση εν γένει για τις εξαιρέσεις συμβασιούχων από τη διαδικασία μονιμοποίησης, με διάφορα επιχειρήματα όπως το ότι απασχολούνταν με συμβάσεις έργου και ως εκ τούτου δεν κάλυπταν μόνιμες ανάγκες των φορέων.
Παραπέμποντας στην κοινοτική Οδηγία, απόρροια της οποίας υπήρξαν τα Προεδρικά Διατάγματα Παυλόπουλου και Παναγιωτόπουλου για μονιμοποίηση συμβασιούχων, το Εφετείο Αθηνών σημειώνει: «H ως άνω Οδηγία εφαρμόζεται σε όλους τους εργαζομένους ορισμένου χρόνου που έχουν σύμβαση ή σχέση εργασίας ορισμένου χρόνου, όπως αυτές καθορίζονται από τη νομοθεσία, τις ΣΣΕ ή την πρακτική του κράτους-μέλους. Δηλαδή περιλαμβάνει τους απασχολουμένους τόσο στον ιδιωτικό όσο και στον δημόσιο τομέα, καθώς και αυτούς που απασχολούνται με συμβάσεις έργου, που υποκρύπτουν σύμβαση εξαρτημένης εργασίας». Και τονίζει χαρακτηριστικά: «Αν ο κοινοτικός νομοθέτης ήθελε να εξαιρέσει τους απασχολουμένους στον δημόσιο τομέα, θα προέβαινε σε ειδική πρόβλεψη εξαιρέσεώς τους».
Άνοιξε ο δρόμος
Όπως χαρακτηριστικά ανέφερε και η δικηγόρος Μαργετίνα Στεφανάτου, που χειρίστηκε την υπόθεση των συμβασιούχων του ΟΤΕ: «Μετά την έκδοση της τελεσίδικης δικαστικής απόφασης, είναι βέβαιο ότι ανοίγει πλέον ο δρόμος για τη δικαίωση εκατοντάδων συμβασιούχων, οι οποίοι μπορούν να διεκδικήσουν και αναδρομικά όλα όσα στερήθηκαν υπό το καθεστώς ομηρείας τους».
Από τους 250.000 συμβασιούχους, που θα μονιμοποιούνταν βάσει των προεκλογικών εξαγγελιών του Πρωθυπουργού, σήμερα έχουν πάρει εισιτήριο διορισμού μόλις 30.600 εργαζόμενοι - ενώ στο ίδιο διάστημα έχει δημιουργηθεί νέα στρατιά συμβασιούχων.
Στη διάρκεια της διετούς διακυβέρνησης από τη N.Δ. έχουν προσληφθεί περισσότεροι από 300.000 εργαζόμενοι στο Δημόσιο, εκ των οποίων στη συντριπτική τους πλειονότητα συμβασιούχοι. Ενδεικτικό είναι πως σύμφωνα με στοιχεία του υπουργείου Εσωτερικών ένας στους έξι προσληφθέντες υπηρετεί με σύμβαση έργου, όπου οι διαδικασίες επιλογής δεν υπάγονται σε αντικειμενικά κριτήρια.
http://ta-nea.dolnet.gr/print_article.php?e=A&f=18513&m=N11&aa=1
24/04/2006 18:43
Aλλεπάλληλες δικαστικές αποφάσεις υπέρ των συμβασιούχων (kehaa)
Aλλεπάλληλες δικαστικές αποφάσεις Eφετείων και Πρωτοδικείων σε όλη τη χώρα δικαιώνουν συμβασιούχους μετατρέποντας τις συμβάσεις τους σε αορίστου χρόνου και κρίνοντας ανεφάρμοστο και αντίθετο στο κοινοτικό δίκαιο το διάταγμα Παυλόπουλου (ΠΔ 164/04), γιατί έθεσε -όπως και παλαιότερα αντίστοιχα νομοθετήματα- ανεπίτρεπτους όρους και περιορισμούς για τη μονιμοποίηση των συμβασιούχων.
Tη στιγμή που τα δικαστήρια των δύο πρώτων βαθμών ανανεώνουν τις ελπίδες των συμβασιούχων για την τελική δικαίωση (κρίνοντας μάλιστα ότι αυτά έχουν τον τελευταίο λόγο και όχι τα υπηρεσιακά συμβούλια και το AΣEΠ), η κυβέρνηση ζητεί πανικόβλητη τη συνδρομή του Aρείου Πάγου για να ανατρέψει τις θετικές δικαστικές αποφάσεις για τους συμβασιούχους των KEΠ και να θέσει φραγμό για όσους απασχολούνται με συμβάσεις έργου, δίνοντας την κατάλληλη «γραμμή» προς τα κατώτερα δικαστήρια.
Γι αυτό και η επικείμενη δίκη στην Oλομέλεια του Aρείου Πάγου (που προκλήθηκε με αίτημα των υπουργείων Eσωτερικών και Oικονομικών) θεωρείται ως «η μητέρα των δικών» για τους συμβασιούχους, καθώς η κυβέρνηση επιθυμεί την αποδόμηση των δικαιωμάτων τους διά της δικαστικής οδού (θεωρώντας υπερεπαρκή τον αριθμό που θα μονιμοποιηθεί μέσω του ΠΔ 164/04) και η αρεοπαγιτική εισήγηση είναι αρνητική για τους συμβασιούχους.
Στο μεταξύ, με τολμηρές και πρωτοποριακές αποφάσεις των Eφετείων Λαμίας, Θράκης, του Πρωτοδικείου Tρίπολης κ.λπ. κρίνονται ανίσχυρες και ανεφάρμοστες οι διατάξεις που εμποδίζουν τις μονιμοποιήσεις διάφορων κατηγοριών συμβασιούχων και υπογραμμίζεται ότι οι συμβάσεις τους καταρτίστηκαν ως ορισμένου χρόνου επίτηδες για να καταστρατηγηθούν τα δικαιώματά τους (π.χ. καταβολή επιδομάτων δώρων, άδειας, αποζημίωσης απόλυσης κ.λπ.), ενώ στην πραγματικότητα καλύπτουν πάγιες και διαρκείς ανάγκες.
Στις δικαστικές αποφάσεις (Eφετείων και Πρωτοδικείων) τονίζεται ότι δεν μπορούν να εφαρμοστούν ως αντίθετες προς το κοινοτικό δίκαιο (οδηγία 1999/70/EK) διάφορες ρυθμίσεις της ελληνικής νομοθεσίας που θέτουν περιοριστικούς όρους για τους συμβασιούχους, όπως του νόμου 2190/94 και των ΠΔ 410/88, 81/03 και 164/04.
Tαυτόχρονα, με δεδομένο ότι κάποιες από τις απαγορευτικές ρυθμίσεις μονιμοποίησης έχουν συμπεριληφθεί και στη συνταγματική αναθεώρηση του 2001, τα δικαστήρια ξεκαθαρίζουν πέρα από κάθε αμφιβολία ότι το κοινοτικό δίκαιο υπερισχύει του Συντάγματος.
Στις ίδιες αποφάσεις, που εκδόθηκαν πριν από λίγες ημέρες, τονίζεται ότι αποτελεί «ισοδύναμο νομοθετικό μέτρο» ο νόμος 2112/1920 που μπορεί να εφαρμοστεί στον δημόσιο και στον ιδιωτικό τομέα, επιτρέποντας στα δικαστήρια να ερευνούν ποια είναι η πραγματική εργασιακή σχέση (άσχετα από το πώς τη «βαπτίζει» ο νόμος) και να διαπιστώνουν αν γίνονται καταστρατηγήσεις εργασιακών δικαιωμάτων.
Σύμφωνα με τα δικαστήρια, αυτό το επίπεδο προστασίας που προσφέρει ο ν. 2112/1920 δεν επιτρέπεται να υποβαθμιστεί με νεότερα νομοθετήματα, περιορίζοντας την προστασία των εργαζομένων, αλλά μπορεί μόνο να βελτιωθεί ή να εξειδικευτεί υπέρ τους.
Eτσι, αν γίνει δεκτό -τονίζεται στις αποφάσεις- ότι έχει αποκλειστεί με νεότερα νομοθετήματα η δυνατότητα να μετατραπούν σε αορίστου χρόνου οι συμβάσεις όσων καλύπτουν πάγιες και διαρκείς ανάγκες, αλλά δεν καλύπτουν ταυτόχρονα και τις υπόλοιπες προϋποθέσεις (δηλαδή τις τρίμηνες διαδοχικές συμβάσεις που προβλέπει το ΠΔ 164/04, τον συνολικό χρόνο απασχόλησης των 18 - 24 μηνών με ενεργές συμβάσεις κ.λπ.) τότε τα νομοθετήματα αυτά είναι ανεφάρμοστα ως ερχόμενα σε ευθεία αντίθεση προς την κοινοτική οδηγία, που υπερισχύει και του Συντάγματος.
ΠΡΟΕΔΡΙΚΟ ΔΙΑΤΑΓΜΑ 164/04
Στο κενό οι θέσεις του Δημοσίου
Στις πρωτόδικες αποφάσεις απορρίπτεται ο ισχυρισμός του Δημοσίου ότι οι συμβασιούχοι δεν πληρούν τις προϋποθέσεις τού ΠΔ 164/04, σημειώνεται ότι δεν μπορούν να εφαρμοστούν ως αντίθετες στην κοινοτική οδηγία οι περιοριστικές διατάξεις του ΠΔ 410/88, του N. 2190/94 και του ΠΔ 164/04, ενώ τονίζεται ότι έχουν μετατραπεί οι συμβάσεις τους σε εργασίας αορίστου χρόνου, σύμφωνα με την οδηγία.
Aνεφάρμοστες κρίνονται και οι διατάξεις του ΠΔ 81/03 που προσπάθησαν να εμποδίσουν τη μετατροπή σε αορίστου χρόνου, όποτε ο νόμος προέβλεπε μια σύμβαση ως ορισμένου χρόνου ή όποτε προβλεπόταν η καταβολή αμοιβής από τις κρατικές πιστώσεις κ.λπ.
Mάλιστα το Eφετείο Λαμίας (1/06) υπερασπιζόμενο το δικαίωμα των δικαστηρίων να δίνουν τον ορθό νομικό χαρακτηρισμό στις εργασιακές σχέσεις, χωρίς να ακολουθεί την κατεύθυνση που δίνει η νομοθετική παρέμβαση, υπογραμμίζει: «Xωρίς τον ελεύθερο νομικό χαρακτηρισμό των συμβατικών σχέσεων από τα δικαστήρια, αυτά δεν μπορούν να εκτελέσουν τη λειτουργία που τους αναθέτει το Σύνταγμα, κατοχυρώνοντας παράλληλα και τη λειτουργική ανεξαρτησία των δικαστών».
AΛEΞANΔPOΣ AYΛΩNITHΣ
Δημοσίευμα από το <<Έθνος>>
http://www.ethnos.gr/article.asp?catid=5348&subid=2&PubID=38099&word=%F3%F5%EC%E2%E1%F3%E9%EF%FD%F7%EF%F5%F2
24/04/2006 18:47
Της ΒΑΝΑΣ ΦΩΤΟΠΟΥΛΟΥ
Εισήγηση-σταθμό για την προστασία των δικαιωμάτων των εργαζομένων που δίνει ελπίδες μονιμοποίησης σε 3.500 συμβασιούχους των ΚΕΠ αλλά και σε όσους έχουν προσληφθεί με σύμβαση έργου έκανε ο εισαγγελέας του Αρείου Πάγου Δημ. Λινός.
Κατά τη διάρκεια της χθεσινής συζήτησης στην Ολομέλεια του Αρείου Πάγου από την οποία θα κριθεί το εργασιακό μέλλον χιλιάδων συμβασιούχων του Δημοσίου που δεν υπάγονται στο διάταγμα Παυλόπουλου, ο κ. Λινός ζήτησε να δικαιωθεί πρώην εργαζόμενη στο ΚΕΠ του Δήμου Συκιωνίων, αναγνωρίζοντας ότι πίσω από τη σύμβαση έργου με την οποία απασχολούνταν, υποκρύπτεται σχέση παροχής εξαρτημένης εργασίας καθώς κάλυπτε πάγιες και διαρκείς ανάγκες.
Ιδιαίτερα σημαντική κρίνεται και η εισήγησή του, σύμφωνα με την οποία δεν μπορεί το Δημόσιο και οι ΟΤΑ να προχωρούν σε παράνομες απολύσεις εργαζομένων χωρίς να υφίστανται τις κυρώσεις που προβλέπει η νομοθεσία. Κάτι τέτοιο παραβιάζει τις συνταγματικές διατάξεις (κοινωνικό δικαίωμα εργασίας, σεβασμός και προστασία της αξίας του ανθρώπου, ελεύθερη ανάπτυξη της προσωπικότητας) αλλά και την ΕΣΔΑ. «Η αποδοχή κάθε είδους προνομίων του Δημοσίου σήμερα, ειδικά στις εργασιακές σχέσεις, όπου είναι έκδηλη η ανάγκη προστασίας του εργαζόμενου, θα παραβίαζε και την αρχή της ισότητας», ανέφερε ο κ. Λινός.
Αντίθετα, ο εισηγητής-αρεοπαγίτης Δημ. Λοβέρδος, αν και σε βασικά σημεία υιοθετεί την πρόταση Λινού, ζήτησε να αναιρεθεί η πρωτόδικη απόφαση υπέρ της συμβασιούχου, με το σκεπτικό ότι η πρόσληψή της έγινε με σύμβαση έργου, βάσει νομοθετικής διάταξης, για να καλυφθούν πρόσκαιρες ανάγκες κατά τη διάρκεια πιλοτικής λειτουργίας του ΚΕΠ.
Η άποψη του εισηγητή αντικρούστηκε από τους καθηγητές Α. Καζάκο και Δ. Τραυλό-Τζανετάτο (υποστήριξαν τις θέσεις των συμβασιούχων) αλλά και από το νομικό εκπρόσωπο της ΓΣΕΕ Χρ. Νικολουτσόπουλο, οι οποίοι ανέφεραν ότι η μετονομασία των εργαζομένων ως εργολάβων θα έχει συνέπεια να μην εφαρμόζονται οι δεσμευτικές διατάξεις του εργατικού δικαίου για την καταβολή δώρων εορτών, επιδομάτων, χορήγηση αδειών κ.λπ.
Η απόφαση της Ολομέλειας θα αποτελέσει πιλότο και για άλλες υποθέσεις συμβασιούχων που εκκρεμούν στα δικαστήρια.
Εφετείο: υπέρ των συμβασιούχων
Απόφαση του Εφετείου Αθηνών (υπ' αριθμ. 2509/2006) δικαίωσε τους πρώτους 29 «συμβασιούχους» του ΟΤΕ καθώς έκρινε ότι όχι μόνο από το 2002, οπότε υπέγραψαν διαδοχικές συμβάσεις εργασίας με τον ίδιο τον ΟΤΕ, αλλά και νωρίτερα, ήδη από το 1998, όταν αναγκάζονταν να υπογράφουν προσχηματικά συμβάσεις με τρίτους εργολάβους, κάλυπταν τις πάγιες και διαρκείς ανάγκες του ΟΤΕ. Ετσι, κρίθηκε ότι οι «συμβασιούχοι» αυτοί συνδέονταν από την αρχή της πρόσληψής τους, με συμβάσεις εργασίας αορίστου χρόνου με τον ΟΤΕ και συνεπώς ήταν άκυρη η καταγγελία των συμβάσεών τους που έγινε κατά τη λήξη της τελευταίας τους σύμβασης.
Η απόφαση αυτή αποτελεί πρόκριμα και για άλλους 1.200 συμβασιούχους του ΟΤΕ, οι οποίοι βρίσκονται ήδη σε δικαστικό αγώνα προκειμένου να αναγνωριστεί ότι οι συμβάσεις τους είναι αορίστου χρόνου, ενώ ανοίγει το δρόμο και για τη διεκδίκηση αναδρομικών.
ΕΛΕΥΘΕΡΟΤΥΠΙΑ - 14/04/2006
του Αλέξανδρου Αυλωνίτη από την εφημερίδα Έθνος
Να κλείσει τη στρόφιγγα της μονιμοποίησης των συμβασιούχων προσπαθεί εναγωνίως η κυβέρνηση, με παρασκηνιακές υποδείξεις και συστάσεις προς κάθε κατεύθυνση.
Σύμφωνα με απόλυτα έγκυρες πληροφορίες, κυβερνητικό στέλεχος έχει μεταφέρει σε δικαστικό επίπεδο την άποψη ότι η κυβέρνηση έχει υλοποιήσει απόλυτα τις δεσμεύσεις της απέναντι στους συμβασιούχους με το «διάταγμα Παυλόπουλου» (ΠΔ 164/04) ότι οι μελλοντικές μονιμοποιήσεις περίπου 30.000 συμβασιούχων είναι υπερεπαρκείς και ότι πέραν τούτου αδυνατεί να αντιμετωπίσει οικονομικά καμία άλλη περαιτέρω μετατροπή συμβάσεων, έστω και εάν διαταχθεί μέσω δικαστηρίων.
Γι αυτό και με τις προτάσεις της προς την Oλομέλεια του Aρείου Πάγου στη «μητέρα των δικών» για τους συμβασιούχους, η κυβέρνηση δια των συναρμόδιων υπουργείων Eσωτερικών και Oικονομικών εμφανίζεται και σε νομικό επίπεδο να κάνει στροφή 180 μοιρών, υποστηρίζοντας τώρα ότι μετά τη συνταγματική αναθεώρηση του 2001 δεν επιτρέπεται πλέον η μετατροπή των συμβάσεων σε αορίστου χρόνου ακόμα και εκείνων των συμβασιούχων που απασχολούνται στην πραγματικότητα για την κάλυψη πάγιων και διαρκών αναγκών!
Δηλαδή, ενώ υποστήριζε στο παρελθόν τα αντίθετα, προφανώς προσχηματικά για να πείσει το ΣτΕ να μην «κατεδαφίσει» το «διάταγμα Παυλόπουλου», μόλις το πέτυχε θεωρώντας πλέον ότι «έδεσε τον γάιδαρό της», η κυβέρνηση δείχνει το πραγματικό της πρόσωπο ζητώντας να κλείσει ακόμα και η δικαστική δικαίωση των συμβασιούχων, χρησιμοποιώντας τώρα ως «πολιορκητικό κριό» την υπόθεση των συμβασιούχων των KEΠ.
Oι κυβερνητικές παρασκηνιακές κινήσεις πληθαίνουν τον τελευταίο καιρό, καθώς αλλεπάλληλες αποφάσεις Eφετείων και Πρωτοδικείων σε όλη τη χώρα δικαιώνουν μαζικά διάφορες κατηγορίες συμβασιούχων, μετατρέποντας τις συμβάσεις τους από ορισμένου σε αορίστου χρόνου, ακυρώνοντας τις απολύσεις τους και διατάσσοντας την επιστροφή τους στην υπηρεσία (όπου ήδη έχουν προσληφθεί άλλοι, επίσης συμβασιούχοι, στη θέση τους!) με την καταβολή και αποδοχών υπερημερίας. Tο γεγονός αυτό έχει πανικοβάλει την κυβέρνηση, καθώς βλέπει ότι δεν επαρκούν ούτε οι επανειλημμένες νομοθετικές μεθοδεύσεις της για να «μπλοκάρει» την «τακτοποίηση των 250.000 συμβασιούχων» που είχε υποσχεθεί προεκλογικά ψευδώς ο πρωθυπουργός K. Kαραμανλής και η οποία χωρίς τη θέλησή της συντελείται τώρα «με σφιγμένα δόντια», μέσω δικαστηρίων.
Πρόγραμμα απομάκρυνσης
Eίναι χαρακτηριστικό ότι με νομοθετήματα του υπουργού Δικαιοσύνης Aν. Παπαληγούρα επιχειρήθηκε να απαξιωθεί η προσωρινή δικαστική προστασία που παρέχεται μέσω των προσωρινών δικαστικών διαταγών και των ασφαλιστικών μέτρων. Mε τροπολογίες στους νόμους 3301/04 και 3388/05 δόθηκε η δυνατότητα στα υπουργεία Eσωτερικών και Πολιτισμού να δοκιμαστεί το «πιλοτικό» πρόγραμμα απομάκρυνσης συμβασιούχων που ανήκαν σε φορείς εποπτευόμενος από τα δύο υπουργεία (KEΘI, αρχαιολογικές υπηρεσίες) παρόλο που είχαν δικαιωθεί όχι μόνο με προσωρινές διαταγές, αλλά και με αποφάσεις ασφαλιστικών μέτρων.
Στην απαξίωση του θεσμού της προσωρινής δικαστικής προστασίας (που κατά την Oλομέλεια ΣτE έχει συνταγματική κατοχύρωση) συνήργησε και συμβούλιο του AΠ υπό τον πρόεδρό του P. Kεδίκογλου που αρνήθηκε να διατάξει το KEΘI να συμμορφωθεί στη δικαστική απόφαση επιστροφής στην εργασία τους των δικαιωθέντων συμβασιούχων, κρίνοντας ότι τα ασφαλιστικά μέτρα είναι απομακρυσμένα από την έννοια των δικαστικών αποφάσεων και βρίσκονται πιο κοντά στην έννοια των προσωρινών διαταγών...
Oμως μεσολάβησαν άλλες δικαστικές αποφάσεις Eφετείων και Πρωτοδικείων διαφόρων πόλεων που έκριναν το «διάταγμα Παυλόπουλου» αντικοινοτικό και ανεφάρμοστο και δέχτηκαν ότι δεν μπορούν να ισχύσουν οι περιορισμοί και προϋποθέσεις που θέτει για τη συμπλήρωση συγκεκριμένου αριθμού διαδοχικών συμβάσεων ή χρονικού διαστήματος ή η απαίτηση για ενεργές συμβάσεις κλπ. Mε τις αποφάσεις αυτές κρίθηκε ότι τα δικαστήρια είναι ελεύθερα να προσδιορίσουν εκείνα ποια είναι η πραγματική εργασιακή σχέση, ανεξάρτητα από το πώς τη «βαπτίζει» η εκάστοτε νομοθετική και εκτελεστική εξουσία.
http://www.ethnos.gr/article.asp?catid=5347&subid=2&PubID=39192&word=%F3%F5%EC%E2%E1%F3%E9%EF%FD%F7%EF%F5%F2
26/04/2006 21:55
ΦΟΒΗΘΗΚΕ ΤΟ ΓΙΟΥΧΑ ΚΑΙ Ο ΑΝΔΡΕΟΥΛΑΚΟΣ
Απεργία σε ολόκληρη την Ελλάδα, συγκέντρωση έξω από τον Αρειο Πάγο, πορεία στο κέντρο της Αθήνας και... τσούγκρισμα αβγών με την πρόσοψη του κτιρίου του υπουργείου Εσωτερικών στη Βασιλίσσης Σοφίας ήταν χθες το ημερήσιο πρόγραμμα των εργαζομένων στα ΚΕΠ.
Οι απεργοί μετά τη συγκέντρωση έξω από τον Αρειο Πάγο χθες το πρωί, όπου εκδικαζόταν η υπόθεση συμβασιούχου-εργαζομένου στα ΚΕΠ, πραγματοποίησαν στις 12 το μεσημέρι πορεία προς το υπουργείο Εσωτερικών και ζήτησαν συνάντηση με την πολιτική ηγεσία του υπουργείου.
Η οργή των εργαζομένων στα ΚΕΠ ξεχείλισε όταν πληροφορήθηκαν ότι θα τους δεχτεί τελικά ο γενικός γραμματέας του υπουργείου, Βασίλης Ανδρονόπουλος και επιτέθηκαν με αβγά και γιαούρτια στο κτίριο της οδού Βασιλίσσης Σοφίας.
Τσούγκρισαν αβγά με το υπουργείο Εσωτερικών οι συμβασιούχοι
Και χιούμορ
Από τη συγκέντρωση έξω από το υπουργείο Εσωτερικών δεν έλειψε και το χιούμορ των απεργών με το σύνθημα: «Ανάψτε κάνα καντήλι, θέλουμε υπουργό τον Απόστολο Βαβύλη»... Μάλιστα, ορισμένοι από τους απεργούς των ΚΕΠ συγκεντρώθηκαν χθες το απόγευμα με άγριες διαθέσεις έξω από το ΚΕΠ Αλίμου, το οποίο θα εγκαινίαζε στις 7 το απόγευμα ο υφυπουργός Εσωτερικών, Απόστολος Ανδρεουλάκος.Τελικά, ο κ. Ανδρεουλάκος δεν προσήλθε για τα εγκαίνια του νέου ΚΕΠ που πραγματοποιήθηκαν από τους τοπικούς άρχοντες και οι συγκεντρωμένοι διαλύθηκαν ήσυχα λίγο μετά τις οκτώ το βράδυ.
Εξαιτίας της απεργίας των εργαζομένων που συνεχίζεται και σήμερα, θα παραμείνουν κλειστά όλα τα ΚΕΠ της χώρας.
ΕΛΕΥΘΕΡΟΤΥΠΙΑ - 14/04/2006
TVXS.gr
