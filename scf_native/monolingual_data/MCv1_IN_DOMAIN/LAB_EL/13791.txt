Πρώτη καταχώρηση: Κυριακή, 18 Ιουλίου 2010, 19:38
Με απόφασή του ο Άρειος Πάγος δικαιώνει τους εργαζόμενους στο Δήμο Αθηναίων καθώς έκρινε πως δικαιούνται επίδομα γάμου 10% και όχι 5% που ελάμβαναν.
Επίσης, επίδομα γάμου 10% δικαιούνται και οι διαζευγμένοι, αυτοί που βρίσκονται σε κατάσταση χηρείας καθώς και οι άγαμοι γονείς, εργαζόμενοι στον Δήμο Αθηναίων.
Ο Άρειος Πάγος έκρινε ότι εάν το επίδομα γάμου καθορίζεται από την εθνική γενική συλλογική σύμβαση εργασίας (η οποία κυρώνεται και με νόμο) σε ποσοστό 10% και οι συλλογικές συμβάσεις των διαφόρων κλάδων των εργαζομένων, όπως στην προκειμένη περίπτωση είναι της Πανελλήνιας Ομοσπονδίας Προσωπικού Οργανισμών Τοπικής Αυτοδιοίκησης, προβλέπουν μικρότερο επίδομα γάμου (όπως στην προκειμένη περίπτωση ήταν 5%), τότε ισχύει το ευνοϊκότερο καθεστώς για τους εργαζομένους.
Κατά συνέπεια εάν εργαζόμενοι και σε άλλους Οργανισμούς Τοπικής Αυτοδιοίκησης λαμβάνουν μικρότερο επίδομα γάμου από αυτό του 10%, μπορούν δικαστικά να διεκδικήσουν τη διαφορά.
Στο Άρειο Πάγο είχαν προσφύγει εργαζόμενοι στην καθαριότητα, οδηγοί απορριμματοφόρων αυτοκινήτων και τεχνίτες.
Τελευταία ενημέρωση: Κυριακή, 18 Ιουλίου 2010, 19:38
