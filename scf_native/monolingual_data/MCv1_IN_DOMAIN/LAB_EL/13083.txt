Το διαχρονικό αντεργατικό τους «έργο»:
Στο τσάκισμα των εργασιακών δικαιωμάτων και την πλήρη διάλυση των εργασιακών σχέσεων ΝΔ και ΠΑΣΟΚ έχουν συμβάλει από κοινού τα μέγιστα με πλήθος νόμων.
Το ΠΑΣΟΚ ψήφισε:
Το νόμο 2639/98 ενισχύοντας τη «μερική απασχόληση» και εισάγοντας ως μορφή της την εκ περιτροπής εργασία. Θέσπισε τα «stage» (ανασφάλιστη εργασία). Νομιμοποίησε τα «ιδιωτικά γραφεία ευρέσεως εργασίας».
Το νόμο 2874/2000, με τον οποίο προχώρησε στη «διευθέτηση του χρόνου εργασίας σε ετήσια βάση» ανοίγοντας το δρόμο για την κατάργηση του οκτάωρου και την αύξηση του ορίου των απολύσεων!
Το νόμο 2956/2001, που νομιμοποίησε τα «δουλεμπορικά» γραφεία «ενοικίασης» εργαζομένων!
Το νόμο 3174/2003, που εισήγαγε τη μερική απασχόληση σε υπηρεσίες «κοινωνικού χαρακτήρα» στο Δημόσιο.
Η ΝΔ ψήφισε:
Το νόμο 3250/2004 για την επέκταση της «μερικής απασχόλησης» στο Δημόσιο.
Το νόμο 3385/2005, που εκχώρησε αποκλειστικά το δικαίωμα στους εργοδότες της διευθέτησης του χρόνου εργασίας (ολοκληρώνοντας το χτύπημα του οκτάωρου) μείωσε το μισθολογικό κόστος των υπερωριών και επανέφερε το θεσμό της υπερεργασίας!
Το νόμο 3377/2005, που επέκτεινε το ωράριο λειτουργίας των εμπορικών καταστημάτων και καταστημάτων τροφίμων.
Και οι εφιαλτικοί σχεδιασμοί τους για την επομένη των εκλογών:
1. Η κυβέρνηση σχεδιάζει τη γενίκευση της εκ περιτροπής εργασίας θέτοντας σε εφαρμογή το νόμο του ΠΑΣΟΚ (2639/98) για βδομάδα 4ήμερης ή 3ήμερης εργασίας με ανάλογη μείωση αποδοχών. Το ΠΑΣΟΚ (την εγκαλεί απλά για κακή εφαρμογή)!!
2. Η ΝΔ έχει ήδη ανακοινώσει ότι θα προχωρήσει στην «άμεση εφαρμογή της οδηγίας "Μπολκενστάιν" και επιτάχυνση των διαδικασιών για το άνοιγμα των λεγόμενων κλειστών επαγγελμάτων και υπηρεσιών».
Υπέρ της εφαρμογής της συγκεκριμένη ευρωενωσιακής οδηγίας έχει ταχτεί και το ΠΑΣΟΚ.
Η πλήρης εφαρμογή της οδηγίας «Μπολκενστάιν» θα οδηγήσει σε χειρότερες μισθολογικές και εργασιακές σχέσεις τόσο τους Ελληνες όσο και τους μετανάστες εργαζόμενους, αφού θα εργάζονται με μισθούς και δικαιώματα από τις χώρες τις οποίες προέρχονται και όχι από τις χώρες όπου προσφέρουν τις υπηρεσίες τους.
3. Επέκταση των μορφών της «ελαστικής απασχόλησης», με τη ΝΔ να σχεδιάζει την αναβίωση των «Τοπικών Συμφώνων Απασχόλησης» σε περιοχές με υψηλή ανεργία με τη δημιουργία θέσεων «μερικής απασχόλησης».
Το ΠΑΣΟΚ προτείνει τη δημιουργία θέσεων «κοινωνικής εργασίας» (μερικής απασχόλησης με ημερομηνία λήξης).
4. Τη δημιουργία ακόμα περισσότερων θέσεων «Stage» η ΝΔ έχει ήδη ανακοινώσει 60.000 θέσεις στο δημόσιο τομέα, ενώ το ΠΑΣΟΚ προτείνει - αφού δεν κατέχει την κυβερνητική καρέκλα για να κάνει «ανασφάλιστα» ρουσφέτια - οι θέσεις αυτές να κατευθυνθούν στον ιδιωτικό τομέα...
5. Η κυβέρνηση έχει δεσμευτεί ότι θα αναλάβει: «Μέτρα για την είσοδο των νέων στην αγορά εργασίας, μέσω της παροχής κινήτρων στους επιχειρηματίες και κάλυψης των ασφαλιστικών τους εισφορών από το κράτος».
Ιδια είναι και η θέση του ΠΑΣΟΚ που προτείνει: «Ειδικό τετραετές πρόγραμμα ένταξης των νέων με πλήρη απασχόληση σ' όλες τις ιδιωτικές επιχειρήσεις, με πλήρη ασφάλιση και κλιμακούμενη καταβολή ασφαλιστικών εισφορών».
Με τις προτάσεις τους εξασφαλίζουν πάμφθηνο εργατικό δυναμικό στους εργοδότες. Δημιουργούν σοβαρό πρόβλημα σε αυτούς που ήδη εργάζονται γιατί ανοίγουν την όρεξη των εργοδοτών να τους αντικαταστήσουν με «τζάμπα» προσωπικό. Αφήνουν έρμαιο στα νύχια των επιχειρηματιών χιλιάδες εργαζόμενους, αφού μετά τον τερματισμό των επιχορηγήσεων δεν υπάρχει εργοδοτική δέσμευση για το μέλλον τους.
6. Τόσο η ΝΔ όσο και το ΠΑΣΟΚ τάσσονται υπέρ της μετατροπής του επιδόματος ανεργίας σε επίδομα απασχόλησης. Με το μέτρο αυτό οι εργαζόμενοι μετατρέπονται σε «ομήρους» των εργοδοτών, με μερικά ασφαλιστικά δικαιώματα και ανύπαρκτα εργασιακά, αφού μετά το τέλος της χορήγησης επιδόματος θα περνάνε και πάλι στην ανεργία.
ΠΑΡΟΜΟΙΑ ΘΕΜΑΤΑ
Διαβάστε στο «Ρ»
