ΚΑΤΗΓΟΡΙΕΣ ΕΙΔΗΣΕΩΝ
ΣΥΜΦΩΝΙΑ, για τη νέα εθνική γενική συλλογική σύμβαση εργασίας, επήλθε χθες μεταξύ των εκπροσώπων της ΓΣΕΕ και των εργοδοτικών οργανώσεων ΣΕΒ, ΕΣΕΕ και ΓΣΕΒΕΕ. Η νέα σύμβαση, όπως και η προηγούμενη, θα είναι διετούς διάρκειας, με αυξήσεις στα κατώτατα όρια μισθών και ημερομισθίων, σε τρείς δόσεις που αθροιστικά φτάνουν το 12,42% και μια σειρά θεσμικών ζητημάτων, από τα οποία ξεχωρίζει η σύσταση μιας διαρκούς επιτροπής οργανωμένου διαλόγου, μεταξύ των κοινωνικών εταίρων, που σε μόνιμη βάση θα ασχολείται με το σύνολο των θεμάτων που αφορούν στην αγορά εργασίας.
Ειδικότερα στη χθεσινή τέταρτη διαπραγματευτική συνάντηση, που πραγματοποιήθηκε στα γραφεία του ΣΕΒ, συμφωνήθηκε η χορήγηση αυξήσεων στα κατώτατα όρια 3,45% αναδρομικά από 1/1/08, συν 3% από 1/9/08, συν 5,5% από 1/5/09. Με τις αυξήσεις αυτές, ο κατώτατος μισθός από 658 Ευρώ σήμερα, θα διαμορφωθεί στα 740 Ευρώ την 1η Μαΐου του 2009 και το κατώτερο ημερομίσθιο από 29,39 Ευρώ στα 33,04 Ευρώ αντίστοιχα.
Στο θεσμικό τομέα ξεχωρίζει η συμφωνία για τη σύσταση μόνιμης επιτροπής οργανωμένου Διαλόγου με την ονομασία «Βήμα Διαλόγου». Η Επιτροπή, που θα απαρτίζεται από τους νομικούς συμβούλους των κοινωνικών εταίρων, εμπειρογνώμονες και μέλη διοικήσεων, σε μόνιμη βάση θα συζητά και θα αναζητεί λύσεις για όλα τα θέματα της αγοράς εργασίας.
Η Επιτροπή, άρχισε ήδη το έργο της με τα θέματα θεσμικού χαρακτήρα, που ετέθησαν στη διαδικασία διαπραγμάτευσης και σύμφωνα με ανακοίνωση της ΓΣΕΕ, οι θεσμικές διατάξεις που θα συμπεριληφθούν στην εθνική γενική συλλογική σύμβαση εργασίας 2008-09, είναι:
1. Έκτη τριετία στους εργατοτεχνίτες, δηλ. συνολικά προσαύξηση 30% στο εκάστοτε βασικό ημερομίσθιο για όσους συμπληρώνουν 18 χρόνια εργασίας.
2. Προσαύξηση της κανονικής άδειας μετά τη συμπλήρωση 25 ετών υπηρεσίας στον ίδιο ή σε οποιοδήποτε εργοδότη, δηλ. συνολικά 31 εργάσιμες σε εξαήμερο και 26 σε πενθήμερο.
3. Άδεια με αποδοχές 4 εργασίμων ημερών το χρόνο συνολικά και για τους δύο γονείς για κάθε ένα παιδί ηλικίας μέχρι 16 ετών που είναι μαθητής, για την παρακολούθηση της σχολικής του επίδοσης.
4. Εξομοίωση των αναδόχων γονέων με τους φυσικούς ή θετούς γονείς, με ανάλογη εφαρμογή και στους αναδόχους όλων των διατάξεων εθνικών συλλογικών συμβάσεων και διαιτητικών αποφάσεων, που θεσμοθετούνται εκάστοτε για την προστασία της οικογένειας και τη διευκόλυνση των εργαζόμενων γονέων.
5. Προσαύξηση κατά 2 εργάσιμες ημέρες της άδειας για ασθένεια εξαρτώμενων μελών των τριτέκνων και των πολυτέκνων, δηλ. συνολικά 14 εργάσιμες ημέρες το χρόνο.
6. Άμεση εφαρμογή της ευρωπαϊκής Συμφωνίας για την αντιμετώπιση του στρες στην εργασία.
7. Σύσταση στις επιχειρήσεις να εγκαθιστούν σύγχρονα εξελιγμένα τεχνολογικά βοηθήματα, για να διευκολύνονται οι εργαζόμενοι με αναπηρίες στη χρήση ηλεκτρονικών υπολογιστών και ν’ αξιοποιούνται οι δυνατότητές τους στην παραγωγική διαδικασία.
8. Υποχρέωση των επιχειρήσεων να διευκολύνουν, υποστηρίζουν και εξασφαλίζουν ίσες ευκαιρίες σε νέους και μεγαλύτερους σε ηλικία εργαζόμενους για την εξοικείωσή τους στις νέες τεχνολογίες.
9. Συμφωνία για κοινό αίτημα προς την κυβέρνηση με σκοπό τόσο τον εξορθολογισμό και τον κοινωνικό έλεγχο της λειτουργίας του Διανεμητικού Λογαριασμού Οικογενειακών Επιδομάτων (Δ.Λ.Ο.Ε.Μ.) του Ο.Α.Ε.Δ., όσο και την αύξηση των επιδομάτων τέκνων που καταβάλλει ο Δ.Λ.Ο.Ε.Μ.
10. Συμφωνία για κοινό αίτημα προς την κυβέρνηση για υποχρέωση καταβολής από τον ΟΑΕΔ δύο επιπλέον ωρομισθίων για κάθε ημέρα απασχόλησης των εργαζόμενων μαθητών.
11. Πλαίσιο αρχών για την αποτελεσματική λειτουργία του ΟΑΕΔ και τη θεσμική κατοχύρωση της αυτονομίας του ΛΑΕΚ υπό την ευθύνη των κοινωνικών ανταγωνιστών.
12. Κοινό αίτημα προς την κυβέρνηση να νομοθετούνται άμεσα, με αυτούσιο περιεχόμενο, οι συμφωνίες των κοινωνικών ανταγωνιστών.
13. Συμφωνία για την ανάγκη εθνικής στρατηγικής για την αντιμετώπιση της αδήλωτης εργασίας.
14. Σύσταση μόνιμης επιτροπής οργανωμένου Διαλόγου με ονομασία «Βήμα Διαλόγου».
Το κείμενο της νέας εθνικής γενικής συλλογικής σύμβασης εργασίας και τα προσαρτήματα αυτής, με τους πίνακες των αυξήσεων, αφού διαμορφωθεί από την επιτροπή θα υπογραφεί από τους εκπροσώπους των κοινωνικών εταίρων.
Η υπουργός
Η υπουργός Απασχόλησης και Κοινωνικής Προστασίας κ. Φάνη Πάλλη – Πετραλιά απέστειλε επιστολή προς τους Κοινωνικούς Εταίρους, με την οποία τους προτρέπει να συμπεριληφθούν στη συμφωνία για τη νέα εθνική γενική συλλογική σύμβαση εργασίας και οι ευνοϊκές ρυθμίσεις για τη στήριξη της μητρότητας που περιλαμβάνονται στο ασφαλιστικό νομοσχέδιο.
Το πλήρες κείμενο της επιστολής, έχει ως εξής:
«Η κυβέρνηση αποδεικνύοντας έμπρακτα το ενδιαφέρον και την ευαισθησία της στο ζήτημα της προστασίας της μητρότητας , με διάταξη που συμπεριελήφθη στο νόμο «Διοικητική και οργανωτική μεταρρύθμιση του Συστήματος Κοινωνικής Ασφάλισης και λοιπές ασφαλιστικές διατάξεις», θεσμοθέτησε την ειδική άδεια προστασίας μητρότητας.
Η άδεια είναι εξάμηνης διάρκειας, αφορά στην ασφαλισμένη στο ΙΚΑ-ΕΤΑΜ – εργαζόμενη μητέρα με σχέση εργασίας ορισμένου ή αορίστου χρόνου και χορηγείται πέραν της άδειας λοχείας και της ισόχρονης προς το μειωμένο ωράριο αδείας (όπως προβλέπεται από το άρθρο 9 της Συλλογικής Σύμβασης των ετών 2004-2005).
Κατά τη διάρκεια της ειδικής αυτής άδειας, στην εργαζόμενη μητέρα καταβάλλεται μηνιαίως από τον ΟΑΕΔ ποσό ίσο με τον κατώτατο μισθό, όπως αυτός καθορίζεται κάθε φορά από την ΕΓΣΣΕ, και αναλογία δώρων εορτών και επιδόματος αδείας. Ο χρόνος της ειδικής άδειας προστασίας μητρότητας λογίζεται ως χρόνος ασφάλισης στον κλάδο σύνταξης του ΙΚΑ-ΕΤΑΜ, οι δε εισφορές εργοδότη βαρύνουν τον ΟΑΕΔ.
Με αυτό τον τρόπο η κυβέρνηση υιοθετεί την διατυπωμένη από τους κοινωνικούς εταίρους – μέσω του άρθρου 7 της ΕΓΣΣΕ 2006-2007 – πρόθεση στήριξης της γυναικείας απασχόλησης και διευκόλυνσης των επαγγελματικών και οικογενειακών υποχρεώσεων των εργαζομένων, αφού η συμπεριληφθείσα στο νόμο διάταξη προφανώς κινείται και πέραν της επιθυμίας των κοινωνικών εταίρων για προώθηση νομοθετικής ρύθμισης για τη μισθολογική και ασφαλιστική κάλυψη της γονικής άδειας ανατροφής του άρθρου 5 του ν. 1483/1984, της οποίας – ως γνωστόν – η διάρκεια είναι 3 ½ μήνες.
Ενόψει, λοιπόν, των συλλογικών διαπραγματεύσεων μεταξύ της ΓΣΕΕ και των εκπροσώπων των εργοδοτικών οργανώσεων για την υπογραφή της Εθνικής Γενικής Συλλογικής Σύμβασης Εργασίας έτους 2008 και στο πλαίσιο της ειλικρινούς και γενναίας πρόθεσης περαιτέρω στήριξης της εργαζόμενης μητέρας και, κατ’ επέκταση της ελληνικής οικογένειας, από όλα τα μέρη, κυβέρνηση και Κοινωνικούς Εταίρους, προτείνουμε την υιοθέτηση πρόβλεψης στην υπό διαπραγμάτευση ΕΓΣΣΕ έτους 2008, ώστε να διευρυνθεί η θεσπισμένη από το άρθρο 15 του ν. 1483/1984 απαγόρευση – ακυρότητα καταγγελίας της σχέσης εργασίας εργαζόμενης από τον εργοδότη της.
Ειδικότερα προτείνουμε στους κοινωνικούς εταίρους το χρονικό σημείο έναρξης της ετήσιας απαγόρευσης απόλυσης να τοποθετείται όχι μετά τον τοκετό, όπως προβλέπεται από το ισχύον νομικό πλαίσιο του ν. 1483/84, αλλά μετά τη λήξη της ειδικής άδειας προστασίας μητρότητας, που θεσμοθετείται με το νέο νόμο.
Θεωρούμε ότι η κοινή επιδίωξη της ενίσχυσης της μητέρας- εργαζόμενης και η ευαισθησία όλων μας στο θέμα αυτό, θα επιβεβαιωθεί από την υιοθέτηση της πρότασης αυτής εκ μέρους των κοινωνικών εταίρων, ώστε το όλο νομοθετικό πλέγμα να ενισχυθεί άμεσα και αποτελεσματικά.»
Δηλώσεις
Ο πρόεδρος του ΣΕΒ κ. Δ. Δασκαλόπουλος σε δηλώσεις του τόνισε ότι υπήρξε αποτέλεσμα μ’ ένα σύγχρονο σύμφωνο εργασιακής ειρήνης και κοινωνικής συνοχής, το οποίο θέτει τα θεμέλια για μία νέα δημιουργική φάση στις εργασιακές σχέσεις, όπως είπε.
Ο πρόεδρος των επαγγελματοβιοτεχνών (ΓΣΕΒΕΕ) κ. Δ. Ασημακόπουλος χαρακτήρισε τη σύμβαση ως την καλύτερη των τελευταίων ετών και ο πρόεδρος των εμπόρων (ΕΣΕΕ) κ. Δ. Αρμενάκης σημείωσε ότι πρυτάνευσε η ανάγκη για ηρεμία στην αγορά. Ο πρόεδρος της ΓΣΕΕ κ. Ι. Παναγόπουλος έκανε λόγο για μία καλή συμφωνία, που έγινε σε φορτισμένο κλίμα, λόγω του ασφαλιστικού και της οικονομικής κατάστασης που επιδεινώνεται, όπως σημείωσε.
Συμφωνία που καταγράφει το μάξιμουμ των εφικτών επιδιώξεων, χαρακτήρισε το αποτέλεσμα ο γενικός γραμματέας της ΓΣΕΕ και επικεφαλής της ΔΑΚΕ κ. Κ. Πουπάκης. Αντίθετα, τη διαφωνία τους εξέφρασαν οι εκπρόσωποι των συνδικαλιστικών παρατάξεων της Αυτόνομης Παρέμβασης (ΣΥΡΙΖΑ) και του ΠΑΜΕ (ΚΚΕ) ο εκπρόσωπος του οποίου αποχώρησε από τη διαπραγμάτευση.
Ο κ. Α. Καλύβης, αναπληρωτής πρόεδρος της ΓΣΕΕ, από την πλευρά της Αυτόνομης Παρέμβασης έκανε λόγο για «ολέθριο λάθος» και ο εκπρόσωπος του ΠΑΜΕ κ. Πέρρος μίλησε για «άθλιο παζάρι». Ανακοίνωση, στην οποία κάνει λόγο «αυξήσεις κοροϊδία» και για εμπαιγμό των εργαζομένων εξέδωσε το Γραφείο Τύπου της Κεντρικής Επιτροπής του ΚΚΕ.
ΑΡΗΣ ΜΟΥΣΟΥΡΗΣ
Μπορείτε να βρείτε ανάλογα κείμενα στην διεύθυνση http://www.disabled.gr
NEWSLETTER
ΧΟΡΗΓΟΣ
ΥΠΟΣΤΗΡΙΞΗ
Web www.DISABLED.GR, email info@disabled.gr
