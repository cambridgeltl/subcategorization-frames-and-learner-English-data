Ίσες ευκαιρίες και ίση μεταχείριση ανδρών και γυναικών σε θέματα εργασίας και απασχόλησης
Στόχος της παρούσας οδηγίας είναι η απλοποίηση, ο εκσυγχρονισμός και η βελτίωση της κοινοτικής νομοθεσίας στον τομέα της ίσης μεταχείρισης ανδρών και γυναικών σε θέματα εργασίας και απασχόλησης μέσω της συγκέντρωσης σε ένα ενιαίο κείμενο των σχετικών διατάξεων των οδηγιών που αφορούν το ζήτημα αυτό, με σκοπό να καταστούν σαφέστερες και περισσότερο αποτελεσματικές προς όφελος όλων των πολιτών.
ΠΡΑΞΗ
Οδηγία 2006/54/ΕΚ του Ευρωπαϊκού Κοινοβουλίου και του Συμβουλίου, της 5ης Ιουλίου 2006, για την εφαρμογή της αρχής των ίσων ευκαιριών και της ίσης μεταχείρισης ανδρών και γυναικών σε θέματα εργασίας και απασχόλησης (αναδιατύπωση) [Επίσημη Εφημερίδα L 204 της 26.07.2006].
ΣΥΝΟΨΗ
Η ισότητα μεταξύ ανδρών και γυναικών αποτελεί θεμελιώδη αρχή του κοινοτικού δικαίου και αφορά όλους τους τομείς της κοινωνικής ζωής, μέρος της οποίας είναι αναμφισβήτητα ο κόσμος της εργασίας.
Πρώτιστος στόχος της παρούσας οδηγίας είναι ο επιτυχής συνδυασμός της ισότητας των φύλων με την επαγγελματική ζωή.
ΓΕΝΙΚΕΣ ΔΙΑΤΑΞΕΙΣ
την πρόσβαση στην απασχόληση, συμπεριλαμβανομένης της επαγγελματικής εξέλιξης, και στην επαγγελματική κατάρτιση·
τους όρους εργασίας, συμπεριλαμβανομένης της αμοιβής·
τα επαγγελματικά συστήματα κοινωνικής ασφάλισης.
Η παρούσα οδηγία επιδιώκει επίσης τη βελτίωση των διαδικασιών για να καταστήσει πιο αποτελεσματική την εφαρμογή αυτής της αρχής.
Προτείνεται ορισμός για καθέναν από τους ακόλουθους όρους:
διάκριση (άμεση και έμμεση)·
ίση αμοιβή·
ίση μεταχείριση στα συστήματα κοινωνικής ασφάλισης·
ίση μεταχείριση όσον αφορά την πρόσβαση στην απασχόληση, την επαγγελματική κατάρτιση και προώθηση και τις συνθήκες εργασίας.
Αρχή της ίσης αμοιβής
η ίση εργασία ή η εργασία ίσης αξίας πρέπει να αμείβεται με τον ίδιο τρόπο·
όταν χρησιμοποιείται σύστημα επαγγελματικής κατάταξης για τον καθορισμό των αμοιβών, το σύστημα αυτό πρέπει να βασίζεται σε κοινά κριτήρια για τους εργαζόμενους άνδρες και γυναίκες και να επιβάλλεται κατά τρόπο που να αποκλείει τις διακρίσεις που βασίζονται στο φύλο.
Αρχή της ίσης μεταχείρισης στα επαγγελματικά συστήματα κοινωνικής ασφάλισης
Αυτός ο τίτλος της οδηγίας παραπέμπει στις κύριες διατάξεις της οδηγίας 86/378/ΕΟΚ ( ), όπως τροποποιήθηκε με την οδηγία 96/97/EΚ , και ενσωματώνει την πιο πρόσφατη νομολογία του Δικαστηρίου.
Πέρα από την απαγόρευση κάθε διάκρισης στον τομέα αυτόν, καθορίζονται κανόνες εφαρμογής της παρούσας οδηγίας. Περιλαμβάνεται επίσης κατάλογος που αναφέρει παραδείγματα διακρίσεων.
Αρχή της ίσης μεταχείρισης ανδρών και γυναικών ως προς την πρόσβαση στην απασχόληση, την επαγγελματική κατάρτιση και προώθηση και τις συνθήκες εργασίας
Αυτό το κεφάλαιο αντιστοιχεί στις κύριες διατάξεις της οδηγίας 76/207/ΕΟΚ ( ), όπως τροποποιήθηκε από την οδηγία 2002/73/ΕΚ . Περιλαμβάνει, μεταξύ άλλων, τις διατάξεις που αφορούν το βαθμό στον οποίο επιτρέπονται παρεκκλίσεις από την αρχή της ίσης αμοιβής στην περίπτωση μιας θέσης απασχόλησης η οποία, από την ίδια της τη φύση, απαιτεί εργαζόμενο ενός συγκεκριμένου φύλου.
Η οδηγία επαναλαμβάνει την αρχή που περιλαμβάνεται στο άρθρο 141 παράγραφος 4 της συνθήκης για την ίδρυση της Ευρωπαϊκής Κοινότητας, σύμφωνα με την οποία «προκειμένου να εξασφαλιστεί εμπράκτως η πλήρης ισότητα μεταξύ ανδρών και γυναικών στην εργασία, η αρχή της ίσης μεταχείρισης δεν εμποδίζει τα κράτη μέλη να διατηρήσουν ή να θεσπίσουν μέτρα που προβλέπουν ειδικά πλεονεκτήματα, τα οποία διευκολύνουν το λιγότερο εκπροσωπούμενο φύλο να συνεχίσει μια επαγγελματική δραστηριότητα ή προλαμβάνουν ή αντισταθμίζουν τα μειονεκτήματα στην επαγγελματική σταδιοδρομία».
Το κεφάλαιο αυτό περιλαμβάνει επίσης τις διατάξεις της οδηγίας 2002/73/EΚ για την ενίσχυση της προστασίας των μητέρων που βρίσκονται σε άδεια μητρότητας και την προστασία των γονέων που βρίσκονται σε γονική άδεια και/ή άδεια υιοθεσίας - στην περίπτωση εκείνων των κρατών μελών τα οποία αναγνωρίζουν τέτοια δικαιώματα. Αποσαφηνίζεται επίσης η υπάρχουσα σύνδεση με την οδηγία 92/85/ΕΟΚ (υγεία και ασφάλεια κατά την εργασία των εγκύων, λεχώνων και γαλουχουσών εργαζομένων).
ΟΡΙΖΟΝΤΙΕΣ ΔΙΑΤΑΞΕΙΣ
ένδικα βοηθήματα και επιβολή του δικαίου·
προώθηση της ίσης μεταχείρισης·
Προάσπιση των δικαιωμάτων
Αυτό το τμήμα της οδηγίας περιλαμβάνει τα μέτρα που εισήγαγε η οδηγία 2002/73/EΚ , τα οποία απηχούν τη νομολογία του Δικαστηρίου, και τα επεκτείνει σε όλους τους τομείς που καλύπτονται από την οδηγία:
ενίσχυση της προστασίας των θυμάτων των διακρίσεων, ακόμη και μετά το πέρας της σχέσης εργασίας·
προστασία από κάθε δυσμενή μεταχείριση·
ενσωμάτωση της νομολογίας του Δικαστηρίου για το ζήτημα των ανώτατων ορίων, τα οποία επιτρέπονται μόνο σε ορισμένες εξαιρετικές περιστάσεις, σε περιπτώσεις αποζημίωσης ή αντιστάθμισης.
Αποζημίωση ή αντιστάθμιση
Η οδηγία προβλέπει ότι τα κράτη μέλη λαμβάνουν τα αναγκαία μέτρα ούτως ώστε να εξασφαλίζεται η καταβολή αποζημίωσης ή αντιστάθμισης για κάθε ζημία που προκαλείται ως αποτέλεσμα διάκρισης λόγω φύλου. Η οδηγία δεν καθορίζει ανώτατο όριο για την εν λόγω αποζημίωση ή αντιστάθμιση, η οποία απλώς πρέπει να είναι ανάλογη προς την προκληθείσα ζημία.
Το βάρος της απόδειξης
Η οδηγία θα έχει ως αποτέλεσμα την εξασφάλιση της τήρησης της αρχής της ίσης μεταχείρισης μέσω της επέκτασης των κανόνων για το βάρος της απόδειξης στον τομέα των επαγγελματικών συστημάτων κοινωνικής ασφάλισης. Επομένως, οι διατάξεις οι σχετικές με το βάρος της απόδειξης θα είναι εφαρμοστέες σε όλους τους τομείς που συνδέονται με την εφαρμογή της οδηγίας.
Το βάρος της απόδειξης το φέρει ο εναγόμενος, ο οποίος πρέπει να αποδείξει ότι δεν παραβιάστηκε η αρχή της ίσης μεταχείρισης.
Φορείς αρμόδιοι για την προώθηση της αρχής της ίσης μεταχείρισης - κοινωνικός διάλογος
Αυτό το τμήμα της οδηγίας περιλαμβάνει τις νέες διατάξεις που θεσπίστηκαν με την οδηγία 2002/73/EΚ , οι οποίες αφορούν τα εξής:
τον ορισμό, από τα κράτη μέλη, φορέων που έχουν ως ρόλο την προώθηση, την ανάλυση και την εποπτεία της αρχής της ίσης μεταχείρισης, την παρακολούθηση της τήρησης της κοινοτικής νομοθεσίας και την παροχή υποστήριξης στα θύματα διακρίσεων·
την ενίσχυση του ρόλου των κοινωνικών εταίρων και των ΜΚΟ για την προώθηση της αρχής της ίσης μεταχείρισης.
Οριζόντιες διατάξεις γενικού χαρακτήρα
την προστασία από ενδεχόμενα αντίποινα μετά την υποβολή καταγγελίας·
το σύστημα κυρώσεων·
την ένταξη των θεμάτων ισότητας ανδρών και γυναικών στις διάφορες πολιτικές·
τη διάδοση των πληροφοριών.
Σύμφωνα με αυτό το τμήμα της οδηγίας, κάθε μέτρο που αντίκειται στην αρχή της ίσης αμοιβής ή της ίσης μεταχείρισης πρέπει να καταργηθεί ή να ακυρωθεί. Ζητείται από τα κράτη μέλη να εξασφαλίσουν ένα σύστημα αποτελεσματικών, αναλογικών και αποτρεπτικών κυρώσεων που θα μπορεί να εφαρμόζεται σε περίπτωση παραβίασης των δικαιωμάτων που θεσπίζει η παρούσα οδηγία. Η οδηγία προβλέπει επίσης την προστασία των μισθωτών, περιλαμβανομένων των εκπροσώπων τους, από κάθε δυσμενή μεταχείριση εκ μέρους του εργοδότη ως αντίδραση σε καταγγελία ή σε προσφυγή στη δικαιοσύνη που αποσκοπεί στην τήρηση της αρχής της ίσης μεταχείρισης.
Η οδηγία συνιστά στα κράτη μέλη να ενθαρρύνουν τους εργοδότες και τους υπεύθυνους για την επαγγελματική κατάρτιση να καταβάλλουν προσπάθειες για την πρόληψη των διακρίσεων λόγω φύλου, της παρενόχλησης και της σεξουαλικής παρενόχλησης.
Τέλος, επιβάλλεται στα κράτη μέλη η υποχρέωση να λαμβάνουν υπόψη τη διάσταση του φύλου κατά τη θέσπιση και την εφαρμογή νομοθετικών, κανονιστικών και διοικητικών διατάξεων και άλλων δραστηριοτήτων στους τομείς που εμπίπτουν στο πεδίο εφαρμογής της οδηγίας. Επιπλέον, η παρούσα οδηγία υποχρεώνει τα κράτη μέλη να μεριμνούν ώστε η οδηγία, καθώς και οι εθνικές διατάξεις μεταφοράς της στο εθνικό δίκαιο, να γνωστοποιούνται σε όλους τους ενδιαφερόμενους.
ΤΕΛΙΚΕΣ ΔΙΑΤΑΞΕΙΣ
Η παρούσα οδηγία προβλέπει ότι τα κράτη μέλη:
ανακοινώνουν στην Επιτροπή, το αργότερο έως τις 15 Φεβρουαρίου 2011, όλες τις αναγκαίες πληροφορίες για τη σύνταξη έκθεσης εφαρμογής·
ανακοινώνουν στην Επιτροπή, ανά τετραετία, το κείμενο και την έκθεση εφαρμογής των μέτρων που θεσπίζονται σύμφωνα με το άρθρο 141 ( DE ) ( EN ) ( FR ) της συνθήκης ΕΚ·
αξιολογούν τακτικά την εξέλιξη της κοινωνικής πραγματικότητας όσον αφορά την ισότητα των δύο φύλων και κοινοποιούν στην Επιτροπή τα αποτελέσματα της αξιολόγησης αυτής τουλάχιστον ανά οκτώ έτη.
Το αργότερο έως τις 15 Φεβρουαρίου 2013, η Επιτροπή εξετάζει την εφαρμογή της παρούσας οδηγίας.
Στις 15 Αυγούστου 2009 θα καταργηθούν 7 οδηγίες:
οδηγία 75/117/ΕΟΚ σχετικά με την ισότητα των αμοιβών ( )·
οδηγία 76/207/ΕΟΚ (όπως έχει τροποποιηθεί με την οδηγία 2002/73/ΕΚ) σχετικά με την ίση μεταχείριση όσον αφορά την πρόσβαση σε απασχόληση, την επαγγελματική εκπαίδευση και προώθηση και τις συνθήκες εργασίας ( )·
οδηγία 86/378/ΕΟΚ (όπως έχει τροποποιηθεί με την οδηγία 96/97/ΕΚ) για την εφαρμογή της αρχής της ίσης μεταχείρισης ανδρών και γυναικών στα επαγγελματικά συστήματα κοινωνικής ασφάλισης ( )·
Πλαίσιο
Η Επιτροπή προτείνει να αποσαφηνιστεί και να απλοποιηθεί η κοινοτική νομοθεσία για την ισότητα ανδρών και γυναικών σε θέματα απασχόλησης και εργασίας, προβαίνοντας στην επικαιροποίηση των νομοθετικών κειμένων και συγκεντρώνοντας, σε ένα ενιαίο έγγραφο, τα σχετικά τμήματα των επτά οδηγιών που συνδέονται με το θέμα αυτό. Με την αναδιατύπωση, αφενός, θα διασφαλιστεί η αποτελεσματική εφαρμογή της ίσης μεταχείρισης ανδρών και γυναικών σε θέματα αμοιβής, πρόσβασης σε απασχόληση, επαγγελματικής κατάρτισης, συνθηκών εργασίας και επαγγελματικών συστημάτων κοινωνικής ασφάλισης και, αφετέρου, οι αρμόδιοι φορείς θα μεριμνούν για την τήρηση της αρχής του βάρους απόδειξης σε περιπτώσεις διακρίσεων λόγω φύλου. Το ενιαίο κείμενο που θα προκύψει από τη διαδικασία αυτή θα παρέχει μια συνεκτική βάση η οποία θα προέρχεται από τις ενοποιημένες οδηγίες, κατανεμημένες σε ξεχωριστά κεφάλαια.
ΠΑΡΑΠΟΜΠΕΣ
Επίσημη Εφημερίδα
Ημερομηνία τελευταίας τροποποίησης: 09.07.2007
