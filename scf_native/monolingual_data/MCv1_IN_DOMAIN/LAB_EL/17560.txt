08/12/2010 - 19:40
Συνάδελφοι,
Το Δ.Σ. της ΔΟΕ, στη σημερινή του συνεδρίαση (8-12-2010), και αφού έλαβε υπόψη του το γεγονός ότι οι αναπληρωτές που προσελήφθησαν μέσω των προγραμμάτων ΕΣΠΑ, στη συντριπτική τους πλειοψηφία, παραμένουν απλήρωτοι επί τρίμηνο (Σεπτέμβρης – Οκτώβρης – Νοέμβρης), παρά τις διαβεβαιώσεις του Υπ. Παιδείας, ομόφωνα αποφάσισε να καλέσει τους συναδέλφους αναπληρωτές ΕΣΠΑ να προβούν σε επίσχεση εργασίας, καταθέτοντας σχετική δήλωση στις Δ/νσεις Πρωτοβάθμιας Εκπαίδευσης, από την Πέμπτη 16 του Δεκέμβρη 2010 (με ευθύνη των Συλλόγων Π.Ε).
Καλούμε τους Συλλόγους εκπαιδευτικών Π.Ε. να ενημερώσουν σχετικά τους συναδέλφους, να οργανώσουν την κατάθεση των δηλώσεων επίσχεσης εργασίας, καθώς επίσης και συγκεντρώσεις διαμαρτυρίας, τις μέρες επίσχεσης, στις Δ/νσεις Εκπαίδευσης. Για οποιαδήποτε επιπλέον διευκρίνηση μπορείτε να απευθύνεσθε στα μέλη του Δ.Σ. της ΔΟΕ και στο Νομικό Σύμβουλο. (Σας αποστέλλουμε τη γνωμοδότηση του Νομικού Συμβούλου της ΔΟΕ και υπόδειγμα δήλωσης).
ΣΥΛΛΟΓΟΣ ΔΑΣΚΑΛΩΝ ΚΑΙ ΝΗΠΙΑΓΩΓΩΝ ΧΑΝΙΩΝ
Το ΔΣ του συλλόγου παρακαλεί πολύ να συμπληρωθούν οι Δηλώσεις επισχεσης εργασίας από όλους τους αναπληρωτές ΕΣΠΑ (Μία δήλωση ομαδική ανά σχολείο) και να σταλούν στο Σύλλογο με Φαξ 2821046468.
Η ημερομηνία έναρξησ της επίσχεσης είναι 16/12/2010 και αφορά όλους τους απλήρωτους αναληρωτές ΕΣΠΑ.
Θέμα: Επίσχεση Εργασίας Αναπληρωτών
Είναι γνωστό πως κατά το άρθρο 648 του Αστικού Κώδικα με την σύμβαση εργασίας ο εργαζόμενος έχει υποχρέωση να παρέχει την εργασία του στον εργοδότη και αυτός να καταβάλει το συμφωνημένο μισθό και κατά το άρθρο 656 αν ο εργοδότης έγινε υπερήμερος ως προς την αποδοχή της εργασίας ή αν η αποδοχή της εργασίας είναι αδύνατη από λόγους που τον αφορούν και δεν οφείλονται σε ανώτερη βία, ο εργαζόμενος έχει δικαίωμα να απαιτήσει το μισθό, χωρίς να είναι υποχρεωμένος να παράσχει την εργασία σε άλλο χρόνο. Από τις διατάξεις αυτές συνάγεται πως στη σύμβαση εργασίας υπάρχει παροχή και αντιπαροχή. Ο εργαζόμενος παρέχει την υπηρεσία του, διαθέτοντας τις δυνάμεις στον εργοδότη του, ο οποίος τον πληρώνει, καταβάλλοντας την συμφωνημένη αμοιβή. Αν κάποιο από τα μέρη δεν εκπληρώσει την παροχή του, περιέρχεται σε υπερημερία. Ο εργοδότης επομένως καθίσταται υπερήμερος ιδιαίτερα όταν δεν καταβάλει εμπρόθεσμα το μισθό στον εργαζόμενο.
Αντίδραση του μισθωτού στην υπερημερία αυτή του εργοδότη μπορεί να είναι μεταξύ των άλλων και η άσκηση του δικαιώματος της επίσχεσης εργασίας, που σημαίνει άρνηση παροχής της εργασίας του, για όσο χρόνο ο εργοδότης του θα συνεχίζει να είναι υπερήμερος εξ αιτίας της μη πληρωμής του μισθού και μάλιστα χωρίς υποχρέωση να βρίσκεται στο χώρο δουλειάς.
Εξυπακούεται ότι όταν ο μισθωτός ασκεί το δικαίωμα της επίσχεσης εργασίας, ο εργοδότης δεν μπορεί να θεωρήσει λυμένη τη σύμβαση εργασίας και γινόμενος υπερήμερος ως προς την αποδοχή των υπηρεσιών του εργαζόμενου οφείλει και το συμφωνημένο μισθό. Αυτή είναι και η διαφορά από την απεργία (ιδιαίτερα στην περίπτωση που η επίσχεση ασκείται ομαδικά).
Δεν έχουμε καμιά αμφιβολία ότι το δικαίωμα αυτό μπορεί να ασκηθεί και από μισθωτούς του Δημοσίου, ιδιαίτερα μάλιστα από όσους συνδέονται με αυτό με σύμβαση εργασίας ιδιωτικού δικαίου, όπως εν προκειμένω.
Επειδή βέβαια όπως έχει κριθεί και νομολογιακά, μεταξύ των προϋποθέσεων άσκησης του εν λόγω δικαιώματος είναι και ότι αυτό πρέπει να ασκείται εντός των ορίων της καλής πίστης, των χρηστών και συναλλακτικών ηθών και του κοινωνικοοικονομικού σκοπού του δικαιώματος, πάντα υπάρχει ο κίνδυνος, αν επιδιωχθεί δικαστικά, να αναγνωριστεί ότι ασκείται καταχρηστικά. Αυτό όμως δεν σημαίνει και αποθάρρυνση από την άσκησή του.
Ο Νομικός Σύμβουλος
--------
Κατ’αρχήν διαμαρτόμαστε και με την παρούσα για τη στάση της υπηρεσίας μας απέναντί μας και μάλιστα στην αρχή της εργασιακής μας σχέσης, αφού ενώ μας έχουν ανατεθεί καθήκοντα διδασκαλίας και ενώ προσφέρουμε ανελλιπώς τις υπηρεσίες μας, καθυστερείτε εντελώς παράνομα, αντισυμβατικά και αδικαιολόγητα την καταβολή των αποδοχών μας από1)…………... 2)...............3)..........αντίστοιχα.
Επειδή η πιο πάνω κατάσταση μας έχει δημιουργήσει προβλήματα επιβίωσης, καθόσον στερούμαστε οιωνδήποτε άλλων πόρων και το μοναδικό και κύριο εισόδημά μας προέρχεται από αυτή μας την εργασία και δεν μπορούμε να καλύψουμε ούτε τις βασικές βιοτικές μας ανάγκες.
ΓIA TOYΣ ΛΟΓΟΥΣ ΑΥΤΟΥΣ
ΔΗΛΩΝΟΥΜΕ
Ότι ασκούμε το δικαίωμά μας για επίσχεση εργασίας, άρα απέχουμε από τα καθήκοντά μας, από……16/12/2010………..και μέχρις ότου μας καταβληθούν όλες οι καθυστερούμενες αποδοχές μας, σύμφωνα με το άρθρο 325 Α.Κ. Εξυπακούεται ότι είμαστε πάντοτε και ανά πάσα στιγμή στη διάθεση της Υπηρεσίας, πρόθυμοι και έτοιμοι να παράσχουμε εκ νέου την εργασία μας, ευθύς ως μας καταβληθούν όλες οι νόμιμες αποδοχές μας, συμπεριλαμβανομένων και αυτών του χρόνου της επίσχεσης εργασίας, ειδοποιώντας μας σχετικά για την άρση της υπερημερίας Σας.
……………-12-2010
--------
Κατ’αρχήν διαμαρτύρομαι και με την παρούσα για τη στάση της υπηρεσίας μου απέναντί μου και μάλιστα στην αρχή της εργασιακής μας σχέσης, αφού ενώ μου έχουν ανατεθεί καθήκοντα διδασκαλίας και ενώ προσφέρω ανελλιπώς τις υπηρεσίες μου, καθυστερείτε εντελώς παράνομα, αντισυμβατικά και αδικαιολόγητα την καταβολή των αποδοχών μου από……………..
Επειδή η πιο πάνω κατάσταση μου έχει δημιουργήσει προβλήματα επιβίωσης, καθόσον στερούμαι οιωνδήποτε άλλων πόρων και το μοναδικό και κύριο εισόδημά μου προέρχεται από αυτή μου την εργασία και δεν μπορώ να καλύψω ούτε τις βασικές βιοτικές μου ανάγκες.
ΓIA TOYΣ ΛΟΓΟΥΣ ΑΥΤΟΥΣ
ΔΗΛΩΝΩ
Ότι ασκώ το δικαίωμά μου για επίσχεση εργασίας, άρα απέχω από τα καθήκοντά μου, από……………..και μέχρις ότου μου καταβληθούν όλες οι καθυστερούμενες αποδοχές μου, σύμφωνα με το άρθρο 325 Α.Κ. Εξυπακούεται ότι είμαι πάντοτε και ανά πάσα στιγμή στη διάθεση της Υπηρεσίας, πρόθυμος/η και έτοιμος/η να παράσχω εκ νέου την εργασία μου, ευθύς ως μου καταβληθούν όλες οι νόμιμες αποδοχές μου, συμπεριλαμβανομένων και αυτών του χρόνου της επίσχεσης εργασίας, ειδοποιώντας με σχετικά για την άρση της υπερημερίας Σας.
……………-12-2010
