Με χαρά διαπιστώνουμε την ενεργοποίηση του Συνηγόρου του Πολίτη σε υποθέσεις Εργατικού Δικαίου, η οποία ανοίγει νέες δυνατότητες ελέγχου της τήρησης της εργατικής νομοθεσίας στη χώρα μας. Εν προκειμένω ο ΣτΠ ερεύνησε κατόπιν εξετάσεως μαρτύρων μάλιστα την υπόθεση καταγγελίας της σύμβασης εργασίας μιας εγγύου και ανασφάλιστης εργαζόμενης εκ μέρους του εργοδότη, έκρινε αυτήν άκυρη και εισηγήθηκε προς την οικεία Επιθεώρηση Εργασίας την επιβολή διοικητικού προστίμου στον εργοδότη ύψους 10.000 ευρώ.
Χριστίνα Κουτσιούμπα,
Με τη σχολιαζόμενη απόφαση του ο Άρειος Πάγος (Τμήμα Β1’ – Εργατικό Δίκαιο) έκρινε αναιρετικό ισχυρισμό σχετικό με τον έλεγχο ή μη του Αρείου Πάγου επί του ποσού της επιδικασθείσας χρηματικής ικανοποίησης λόγω ηθικής βλάβης (932 ΑΚ) σε περίπτωση εργατικού ατυχήματος. Ο αναιρεσείων ζητούσε τον έλεγχο του ευλόγου της αποζημίωσης από τον Άρειο Πάγο δυνάμει της συνταγματικά κατοχυρωμένης αρχής της αναλογικότητας.
Κατά το σκεπτικό της σχολιαζόμενης απόφασης, «ο προσδιορισμός του ποσού της κατ’ άρθρ. 932 ΑΚ εύλογης χρηματικής ικανοποίησης που επιδικάζεται στον παθόντα σε περίπτωση αδικοπραξίας αφέθηκε στην ελεύθερη κρίση του δικαστηρίου της ουσίας, η οποία δεν υπόκειται στον έλεγχο του Αρείου Πάγου, αφού σχηματίζεται από την εκτίμηση πραγματικών γεγονότων (άρθρο 561 παρ. 1 ΚΠολΔ), χωρίς την υπαγωγή του πορίσματος σε νομική έννοια, ώστε να μπορεί να θεωρηθεί εσφαλμένη εφαρμογή του νόμου είτε ευθέως είτε εκ πλαγίου (άρθρο 559 αριθ. 1 και 19 ΚΠολΔ)».
Πράγματι ο στο κείμενο της σχετικής διάταξης επιθετικός προσδιορισμός «εύλογη» αφορά στο μέτρο της αποζημίωσης και αναφέρεται στην εκτίμηση των πραγματικών περιστατικών του ατυχήματος και δεν αποτελεί κάποια αυτοτελή αόριστη νομική έννοια, όπως π.χ. η καλή πίστη, όρος που χρειάζεται ιδιαίτερη νομική ερμηνεία προκειμένου να προσδιορισθεί το κανονιστικό του εύρος.
Άλλωστε, η κρίση περί του ευλόγου (κατόπιν σαφής και άμεσης επιρροής της αρχής της αναλογικότητας) γίνεται έπειτα από εκτίμηση των πραγματικών περιστατικών της αδικοπραξίας και συγκεκριμένα λαμβάνοντας υπόψη το είδος και το μέγεθος της προσβολής, τον βαθμό του πταίσματος του υποχρέου, το συντρέχον πταίσμα του παθόντος, την περιουσιακή και κοινωνική κατάσταση των μερών κλπ. Όπως δε έκρινε και ο Άρειος Πάγος, η συνταγματικά κατοχυρωμένη στο άρθρο 25 αρχή της αναλογικότητας έχει εξειδικευτεί στο πεδίο των αδικοπραξιών από τη διάταξη του άρθρου 932 ΑΚ και ιδιαίτερα θα ήθελα να τονίσω από τον ως άνω πάγιο τρόπο ερμηνείας της. Η αρχή της αναλογικότητας τριτενεργεί έμμεσα κι όχι άμεσα στο χώρο του ιδιωτικού δικαίου προσδιορίζοντας το περιεχόμενο των αόριστων νομικών εννοιών και επιβάλλοντας μια εν γένει κρίση περί του ευλόγου που να λαμβάνει υπόψη τη σχέση αναλογίας μεταξύ της ζημίας που υπέστη ο εργαζόμενος και του πταίσματος του εργοδότη και των σχετικών συνθηκών, η οποία σύμφωνα με τον ανωτέρω πάγιο τρόπο ερμηνείας της διατάξεως τηρείται.
Όσον αφορά δε σε αυτή καθ’ εαυτή τη σχετική εκτίμηση του δικαστηρίου, υπάρχουν δύο ελεύθερες και ανεξάρτητες κρίσεις (πρωτόδικη και κατ’ έφεση) και δεν απαιτείται προς τούτο η τρίτη συνεχόμενη κρίση του Αρείου Πάγου, ο οποίος άλλωστε δεν είναι δικαστήριο ουσίας. Ούτε από το νόμο αναγνωρίζεται τρίτος βαθμός δικαιοδοσίας ούτε από τη συνταγματική αρχή της αναλογικότητας προκύπτει ότι επιβάλλεται μια τέτοια εκ νέου κρίση, η οποία άλλωστε θα έβλαπτε και την ασφάλεια του δικαίου αλλά και ιδίως την ταχεία απονομή της δικαιοσύνης, η οποία αναγνωρίζεται και αυτή ως συνταγματικό δικαίωμα αλλά και προβλέπεται από την ΕΣΔΑ.
Εγγραφή
Nomo-logies's Blog syndicates its weblog posts and Comments using a technology called   RSS (Real Simple Syndication). You can use a service like Bloglines to get  notified when there are new posts to this weblog.
Αρχείο
