<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΡΙΖΟΣΠΑΣΤΗΣ : Μπήκαν στο "ψητό" της απορύθμισης των πάντων!</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΡΙΖΟΣΠΑΣΤΗΣ : Μπήκαν στο "ψητό" της απορύθμισης των πάντων!</title>
						<author></author>
						<imprint>
							<publisher></publisher>
							<pubDate>2010-12-13 22:02:08.0</pubDate>
							<eAddress>http://www2.rizospastis.gr/story.do?id=3615404&amp;publDate=1997-07-02%2000:00:00.0</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/10764.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Μπήκαν στο "ψητό" της απορύθμισης των πάντων!</p>
			<p id="p2">Θέσεις - φωτιά, ενάντια στο 8ωρο, για τη διεύρυνση της μερικής απασχόλησης, την ευελιξία στις εργασιακές σχέσεις, την απασχόληση των συνταξιούχων, τη μείωση των εργοδοτικών ασφαλιστικών εισφορών, από την κυβέρνηση</p>
			<p id="p3">Περισσότερη ευελιξία ζητούν οι εργοδότες</p>
			<p id="p4">Διευθέτηση του χρόνου εργασίας σε εννιάμηνη ή ετήσια βάση,επέκταση της μερικής απασχόλησης σε δημόσιο και ιδιωτικό τομέα, μειωμένο ποσοστό σύνταξης για συνταξιούχους που εργάζονται και "εξατομίκευση του χρόνου συνταξιοδότησης",εφαρμογή των Τοπικών Συμφώνων Απασχόλησης (ΤΣΑ), μείωση του μη μισθολογικού κόστους εργασίας για νεοπροσλαμβανόμενους και μακροχρόνια άνεργους, ρύθμιση των "άτυπων" μορφών απασχόλησης, είναι οι προτάσεις της κυβέρνησης στον "κοινωνικό διάλογο", συνοψισμένες σε έξι σημεία.</p>
			<p id="p5">Οι προτάσεις αυτές κατατέθηκαν χτες, στη συνεδρίαση της Συντονιστικής Γραμματείας του "κοινωνικού διαλόγου" με θέμα τις εργασιακές σχέσεις και συνάντησαν τη διαφωνία των ΓΣΕΕ - ΑΔΕΔΥ,ενώ οι εργοδοτικές οργανώσεις τόνισαν ότι μπήκαν στο "ψητό" του θέματος και ζήτησαν περισσότερη ευελιξία σε όλα.</p>
			<p id="p6">Η χτεσινή συνεδρίαση ήταν και η τελευταία της Συντονιστικής Γραμματείας,η οποία θα ξανασυνεδριάσει το Σεπτέμβρη. Στο μεσοδιάστημα θα αναλάβει ομάδα εμπειρογνωμόνων να καταγράψει τις θέσεις και απόψεις. Στα μέσα Ιούλη θα συνεδριάσει άλλη μια φορά η Ολομέλεια του "κοινωνικού διαλόγου", όπου θα γίνει και η ανασκόπηση των συζητήσεων που έγιναν. Πάντως ο χτεσινός "διάλογος" πάρα λίγο να μη γίνει, επειδή οι Χρ. Πρωτόπαππας, Χρ. Πολυζωγόπουλος και Γ. Κουτσούκος άργησαν 50 λεπτά! Ο υφυπουργός Εργασίας έφτασε την ώρα που οι εργοδότες και ο Γ. Μανώλης της ΓΣΕΕ αποχωρούσαν... Σύμφωνα με τον υφυπουργό Εργασίας, ο χτεσινός διάλογος έγινε με αίσθημα ευθύνης, κάτι που έδειξε ότι μπορούν να κουβεντιάζουν, και εξέφρασε την ελπίδα σύγκλισης στο μέλλον. Η θέση του δεν αναιρέθηκε από τις οργανώσεις των εργαζομένων, οι οποίες απλώς παρέθεσαν τις διαφωνίες τους. Συμφωνία επήλθε στο θέμα του "Εθνικού Συστήματος Μαθητείας" των νέων, ώστε να ενισχυθεί η επαγγελματική εκπαίδευση.</p>
			<p id="p7">Οι αντεργατικές βολές</p>
			<p id="p8">Η διευθέτηση του χρόνου εργασίας σε εννιάμηνη ή ετήσια βάση,η κατάργηση της υπερεργασίας και η δραστική μείωση των υπερωριών, προτάθηκαν από την κυβέρνηση σαν η "μεγαλύτερη δυνατή συμβολή στην αύξηση της απασχόλησης". Βασική θέση της κυβέρνησης είναι η αλλαγή, δηλαδή η πλήρης απορύθμιση, του χρόνου εργασίας και η κατάργηση του 8ωρου "να οικοδομηθεί με όρους συναίνεσης". Οι εργοδότες διέκριναν μια "ευελιξία" στο κυβερνητικό κείμενο προς αυτή την κατεύθυνση, αλλά δεν τους είναι αρκετή.</p>
			<p id="p9">Θεωρώντας δεδομένο ότι τη μερική απασχόληση τη θέλουν οι νέοι εργαζόμενοι, οι μητέρες και οι εργαζόμενοι με δεύτερη εργασία στο σπίτι, η κυβέρνηση πρότεινε την επέκταση της μερικής απασχόλησης στον ιδιωτικό και δημόσιο τομέα. Εμφαση έδωσε στην εφαρμογή του μέτρου στις μεγάλες επιχειρήσεις και στο δημόσιο, ΝΠΔΔ, ΟΤΑ.</p>
			<p id="p10">Ενας ακόμα στόχος της κυβέρνησης είναι η υλοποίηση των ΤΣΑ για το χτύπημα των συλλογικών συμβάσεων εργασίας. Παρόλο που έχει πάρει τις αποφάσεις της για την όλη διαδικασία, χτες έθεσε προς συζήτηση τους όρους συγκρότησης ΤΣΑ, τη χρηματοδότησή τους, τον τρόπο διοίκησης, το πλαίσιο δράσεων, επιδιώκοντας μια συμφωνία "πακέτο" για την προώθησή τους.</p>
			<p id="p11">Για την απασχόληση συνταξιούχων,προκειμένου να εξοικονομηθούν θέσεις εργασίας, η κυβέρνηση πρότεινε "μειωμένο ποσοστό σύνταξης για τους συνταξιούχους που εργάζονται. Ιδιαίτερα ανησυχητική ήταν η αναφορά της στην "καθιέρωση δεκαετίας συνταξιοδότησης αντί ορίων ηλικίας" και στην "εξατομίκευση του χρόνου συνταξιοδότησης". Οι ρυθμίσεις χτυπούν τον κοινωνικό και υποχρεωτικό χαρακτήρα της δημόσιας ασφάλισης και είναι χαρακτηριστικό ότι δεν αποσαφηνίστηκαν από την κυβέρνηση. Ο Χρ. Πρωτόπαππας είπε ότι το θέμα θα συζητηθεί στον "κοινωνικό διάλογο" για το ασφαλιστικό και ότι αναφέρθηκε στο κείμενο... εκ παραδρομής.</p>
			<p id="p12">Στα πλαίσια της προστασίας νέων εργαζομένων και μακροχρόνια ανέργων 50 - 55 ετών, η κυβέρνηση πρότεινε τη μείωση του μη μισθολογικού κόστους για αυτές τις κατηγορίες ανέργων και "συνεργατικές επιχειρήσεις" από ομάδες ανέργων!</p>
			<p id="p13">Τέλος, η κυβέρνηση πρότεινε να ληφθούν μέτρα για τους εργαζόμενους στις "άτυπες" μορφές εργασίας, για την κάλυψη υφιστάμενων ανεπαρκειών, χωρίς να ανοίξει παραπέρα τα "χαρτιά" της.</p>
			<p id="p14">Εργοδότες: Υμνος εις την ευελιξίαν</p>
			<p id="p15">Ο Ν. Αναλυτής,αντιπρόεδρος του ΣΕΒ,συμφώνησε στη διευθέτηση του χρόνου εργασίας σε ετήσια βάση, τόνισε ότι "μπήκαμε στην καρδιά του προβλήματος",επισήμανε ότι "είναι εύκολο να συμφωνήσουμε στα πέντε - έξι ζητήματα που μπήκαν" και διαφώνησε με τον περιορισμό των υπερωριών. Ο ΣΕΒ έθεσε και το θέμα της αύξησης των ορίων απολύσεων.</p>
			<p id="p16">Ο πρόεδρος της ΕΣΕΕ, Δ. Καψάλης,ανέφερε ότι υπάρχουν επιχειρήσεις στο εμπόριο που δεν έχουν δυνατότητα πλήρους απασχόλησης (!), ενώ ο εκπρόσωπος της ΓΣΕΒΕΕ είπε ότι δίνει έμφαση στην ελαστική απασχόληση σε όλες τις μορφές της!</p>
			<p id="p17">Οπως τόνισε ο πρόεδρος της ΓΣΕΕ, Χρ. Πολυζωγόπουλος,τέθηκε το θέμα των αλλοδαπών εργατών, χωρίς να υπάρξει συμφωνία στο αίτημα για εφαρμογή των Προεδρικών Διαταγμάτων και στους υπηκόους όμορων με την Ελλάδα χωρών.</p>
			<p id="p18">Για το χρόνο εργασίας η ΓΣΕΕ πρότεινε το 35ωρο χωρίς μείωση αποδοχών. Το θέμα της διευθέτησης του χρόνου εργασίας το σύνδεσε με την αποδοχή του αιτήματος. Για τη μερική απασχόληση είπε ότι πρέπει να λειτουργήσει συμπληρωματικά. Ο Χρ. Πολυζωγόπουλος άφησε ανοιχτό το θέμα του περιορισμού των συντάξεων των εργαζόμενων συνταξιούχων, εντοπίζοντας δυο κατηγορίες συνταξιούχων με μικρές και μεγάλες συντάξεις.</p>
			<p id="p19">Η ΓΣΕΕ εξέφρασε την αντίθεσή της στην "αποσπασματική" μείωση του μη μισθολογικού κόστους και αντιπρότεινε "ενδεχόμενη" μείωση των ασφαλιστικών εισφορών και για εργαζόμενους και για εργοδότες ταυτόχρονα με τη διασφάλιση των εσόδων των ασφαλιστικών οργανισμών από άλλη πηγή χρηματοδότησης.</p>
			<p id="p20">Επίσης δέχεται την εφαρμογή των ΤΣΑ με την προϋπόθεση να μην οδηγήσουν σε απορύθμιση των εργασιακών σχέσεων.</p>
			<p id="p21">ΠΑΡΟΜΟΙΑ ΘΕΜΑΤΑ</p>
			<p id="p22">Διαβάστε στο «Ρ»</p>
		</body>
	</text>
</cesDoc>