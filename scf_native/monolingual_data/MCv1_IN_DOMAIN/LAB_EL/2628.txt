Χρήστης:
ΚΑΤΑΛΟΓΟΣ
Δώρο Χριστουγέννων
Η καταβολή του Δώρου Χριστουγέννων στους μισθω­τούς. Yπο­λογισμός και παραδείγματα.
1. Γενικά
Οι διατάξεις που επιβάλλουν τη χορήγηση των επιδομάτων εορτών Χριστουγέννων και Πάσχα, τις προϋποθέσεις και τον υπολογισμό αυτών βάσει του άρθρου 1 του Ν 1082/1980, αναφέρονται αναλυτικά στην υπ’ αριθ. 19040/1981 κοινή Υπουργική Απόφαση των Υπουργών Οικονομικών και Εργασίας.
Δώρο Χριστουγέννων δικαιούνται όλοι οι μισθωτοί (υπάλληλοι - εργάτες) που αμείβονται με μισθό ή ημερομίσθιο και συνδέονται με τον εργοδότη τους με σύμβαση εξαρτημένης εργασίας από 1.5 έως 31.12 κάθε έτους και ανεξάρτητα εάν η σύμβαση εργασίας είναι έγκυρη ή άκυρη. Επίσης, Δώρο Χριστουγέννων δικαιούνται οι νομικοί σύμβουλοι και οι δικηγόροι των επιχειρήσεων και εκμεταλλεύσεων που αμείβονται με μισθό.
Οι εργοδότες υποχρεούνται να καταβάλουν το Δώρο Χριστουγέννων στις 21.12 κάθε χρόνου. Εάν αυτή συμπίπτει με ημέρα Κυριακή και η επιχείρηση θα παραμείνει κλειστή, τότε αυτό καταβάλλεται την επομένη (άρθρ. 242 ΑΚ). Τους παρέχεται όμως το δικαίωμα (σπανίως απαντάται) να παρακρατήσουν το μέρος του Δώρου που αναλογεί από 22.12 έως 31.12 (άρθρο 10 παρ. 1 της ΥΑ), για να αντιμετωπισθούν περιπτώσεις αποχώρησης μισθωτών και να το καταβάλουν την 31.12 (ΑΠ 40/2002 Ολομ. ΔΕΝ 2002 σελ. 1699). Εάν η 31/12 είναι Κυριακή και η επιχείρηση θα παραμείνει κλειστή, τότε καταβάλλεται την επομένη. Εάν όμως είναι κλειστή και την Πρωτοχρονιά, η διαφορά αυτή πρέπει να πληρωθεί την Παρασκευή ή το Σάββατο. Άρα, από το Δώρο του 2007 μπορούν να παρακρατήσουν μέρος των αποδοχών που αναλογεί σ’ αυτό από 22.12 έως 31.12 (δηλαδή για 10 ημέρες ή 10 : 19 χ 2 = 1,052 ημερομίσθια).
2. Προσδιορισμός ημερομισθίων Δώρου Χριστουγέννων
Οι μισθωτοί πλήρους ή μερικής απασχόλησης που θα εργαστούν από 1.5.2007 έως 31.12.2007, εάν αμείβονται με μηνιαίο μισθό δικαιούνται ένα (1) μισθό ή 25 ημερομίσθια οι αμειβόμενοι με ημερομίσθιο, χωρίς να λαμβάνεται υπόψη η ιδιότητα του μισθωτού αλλά μόνο ο τρόπος πληρωμής.
Ο αριθμός των ημερομισθίων έχει ως βάση τις 237,5 ημερολογιακές ημέρες από 1.5 έως 31.12 κάθε έτους (και όχι τις 245) γιατί, σύμφωνα με την ανωτέρω Υπουργική Απόφαση, για κάθε δεκαεννιά (19) ημερολογιακές ημέρες σχέσης εργασίας οι μισθωτοί δικαιούνται δύο (2) ημερομίσθια Δώρου (ή 237,5 : 19 χ 2 = 25). Για λιγότερη των δεκαεννιά (19) ημερών διάρκεια της σχέσης εργασίας (νέα πρόσληψη ή λύση της σχέσης εργασίας με οποιοδήποτε τρόπο, κ.λπ.) οι μισθωτοί δικαιούνται ανάλογο κλάσμα.
Οι περιπτώσεις αποχής από την εργασία οι οποίες λαμβάνονται ή όχι υπόψη για τον προσδιορισμό των ημερομισθίων του Δώρου Χριστουγέννων είναι:
α) Ημέρες αποχής από την εργασία που συνυπολογίζονται ως χρόνος απασχόλησης.
• Το χρονικό διάστημα της υποχρεωτικής αποχής από την εργασία των γυναικών πριν και μετά τον τοκετό (8 + 9 = 17 εβδομάδων), καθώς και ο επιπλέον χρόνος άδειας από την πιθανολογούμενη ημερομηνία γέννησης.
• Ο χρόνος στρατιωτικής υπηρεσίας των εφέδρων που καλούνται για την εκτέλεση στρατιωτικής άσκησης, εφόσον δεν υπερβαίνει το μήνα. Στην περίπτωση γενικής επιστράτευσης συνυπολογίζεται ολόκληρος ο χρόνος της στράτευσης ως εφέδρων.
• Οι ημέρες που απουσιάζουν οι μισθωτοί λόγω ασθένειας ανεξαρτήτως εάν δικαιούνται ή όχι αποδοχές από τον εργοδότη και δεν επιδοτήθηκαν από ΙΚΑ κ.λπ.
• Οι ημέρες επίσχεσης εργασίας και υπερημερίας του εργοδότη.
• Οι ημέρες των επίσημων αργιών, εθιμικών καθώς και εκείνων που έχει καθιερώσει η επιχείρηση με ή χωρίς κανονισμό.
• Οι ημέρες αποχής από την εργασία λόγω ανυπαίτιου κωλύματος.
• Οι ημέρες των αδειών μετ’ αποδοχών (κανονική, γάμου, εκλογών κ.λπ.).
• Οι ημέρες άδειας λουτροθεραπείας και αεροθεραπείας που δικαιούνται οι ανάπηροι πολέμου (άρθρο 53 ΑΝ 1324/1949) με πλήρεις αποδοχές και οι οποίες είναι πέρα από εκείνες της κανονικής άδειας (ΑΝ 539/1945). Επίσης, οι αντίστοιχες άδειες που χορηγούνται έπειτα από γνωμάτευση των υγειονομικών επιτροπών του ΙΚΑ, οι οποίες εξομοιώνονται με ασθένεια και ο εργοδότης συμμετέχει στο σύνολο ή μέρος του ημερομισθίου και δεν επιδοτείται ο μισθωτός.
β) Ημέρες αποχής από την εργασία που δεν συνυπολογίζονται ως χρόνος απασχόλησης.
• Αφαιρούνται οι ημερολογιακές ημέρες αδικαιολόγητης απουσίας.
• Αφαιρούνται οι ημέρες απεργίας, στάσεων εργασίας, οι άδειες σπουδαστών, οι γονικές άδειες, καθώς και οι συνδικαλιστικές άδειες, εφόσον όλες αυτές είναι άνευ αποδοχών.
• Αφαιρούνται οι ημέρες άδειας άνευ αποδοχών, καθώς και τα διαστήματα που δεν απασχολούνται οι μισθωτοί των εποχιακών κυρίως επιχειρήσεων γιατί η σύμβαση εργασίας των είναι σε αναστολή.
• Αφαιρούνται οι ημέρες ασθένειας που οι μισθωτοί έχουν υπερβεί τα όρια της βραχείας διάρκειας.
• Αφαιρούνται οι ημέρες ασθένειας που οι μισθωτοί επιδοτούνται από τον ασφαλιστικό τους οργανισμό.
• Αφαιρούνται οι ημέρες στράτευσης των μισθωτών που υπηρέτησαν τη θητεία τους.
Παράδειγμα
Μισθωτός (γυναίκα) με ενεργό εργασιακή σχέση από 1.5 έως 31.12.2007 αρρώστησε από 3.6 έως 15.6 και επιδοτήθηκε από 6.6 έως 15.6.2007, συμμετείχε σε απεργία από 3.7 έως 9.7.2007, σε επίσχεση εργασίας από 2.8 έως 12.8.2007 και απουσίασε λόγω υποχρεωτικής άδειας κύησης από 16.12.2007 και μετά. Ζητείται να προσδιοριστούν τα ημερομίσθια του Δώρου Χριστουγέννων.
Άρα, ημέρες εργασιακής σχέσης 245 – 17 = 228 και 228 : 19 χ 2 = 24 ημερομίσθια Δώρου Χριστουγέννων δικαιούται αυτή η μισθωτός.
3. Προσδιορισμός αποδοχών Δώρου Χριστουγέννων
α) Ο υπολογισμός του Δώρου Χριστουγέννων γίνεται με βάση τις «τακτικές αποδοχές» που δικαιούνται οι μισθωτοί την 10η Δεκεμβρίου κάθε χρόνου (δηλ. την 10.12.2007) ή εκείνη της λύσης της σχέσης εργασίας (με καταγγελία ή απομάκρυνση ή οικειοθελή αποχώρηση ή θάνατο του μισθωτού κ.λπ.). Προκειμένου περί μερικής απασχόλησης ο υπολογισμός γίνεται με βάση τις μειωμένες αποδοχές που αντιστοιχούν στη μειωμένη απασχόληση. Τέλος, εάν μεσολαβήσει αύξηση αποδοχών μετά τις 10.12 ή από την ημέρα της λύσης της σχέσης εργασίας με αναδρομική ισχύ, ο μισθωτός δικαιούται συμπληρωματικού δώρου (άρθρο 3 παρ. 3 της ΥΑ).
Τακτικές αποδοχές είναι ο συμβατικός ή νόμιμος μισθός ή ημερομίσθιο και οποιαδήποτε άλλη πρόσθετη παροχή σε χρήμα ή σε είδος (π.χ. τροφή, κατοικία κ.λπ.), εφόσον καταβάλλεται από τον εργοδότη σαν αντάλλαγμα της παρεχόμενης από το μισθωτό εργασίας τακτικά κάθε μήνα ή κατ’ επανάληψη, περιοδικά κατά ορισμένα χρονικά διαστήματα.
Οι ανωτέρω πρόσθετες παροχές σε χρήμα αποτελούνται από: Την αμοιβή της απλής πρόσθετης εργασίας, την αμοιβή της υπερεργασίας (ωρομίσθιο και προσαύξηση), την αμοιβή της νόμιμης υπερωριακής απασχόλησης (ωρομίσθιο και προσαύξηση), μόνο την προσαύξηση (75%) της νόμιμης απασχόλησης κατά τις Κυριακές (και εφόσον γι΄ αυτές χορηγήθηκε ρεπό) ή επίσημες αργίες και μόνο την προσαύξηση (25%) για απασχόληση τη νύχτα. Επίσης, με την ΑΠ 703/2002 Τμ. Β΄ (ΔΕΝ 2002, σελ. 917) στα δώρα εορτών συνυπολογίζεται και η αμοιβή για την παρεχόμενη, επί 5νθημέρου, τακτική εργασία κατά τα Σάββατα.
Στις προαναφερόμενες πρόσθετες παροχές πρέπει να προστεθούν και παροχές όπως: Πριμ παραγωγής, παρουσίας, προμήθειες κ.λπ., η αποζημίωση εκτός έδρας που καταβάλλεται σταθερά κάθε μήνα και δεν αντιπροσωπεύει διανυκτερεύσεις, όπως και τα οδοιπορικά, εφόσον δεν αφορούν σε μετακινήσεις του μισθωτού.
Για τον προσδιορισμό της προσαύξησης του καταβαλλόμενου ωρομισθίου (συμπεριλαμβανομένης και της αξίας των εις είδος παροχών), πρέπει να αθροιστούν όλες οι ανωτέρω πρόσθετες παροχές και να διαιρεθούν με τον αριθμό των εργάσιμων ημερών της περιόδου που αντιστοιχούν σε κάθε μισθωτό (η εβδομάδα επί 5ημέρου είναι 6 ημέρες, ο μήνας για τους αμειβόμενους με μισθό είναι πάγια 25 ημέρες και για τους ημερομίσθιους στο 6ήμερο σύστημα είναι οι πραγματικές εργάσιμες ημέρες) και το πηλίκο που θα προκύψει πρέπει να προστεθεί στο καταβαλλόμενο ημερομίσθιο.
Εκτός από τις ανωτέρω πρόσθετες παροχές, οι επιχειρήσεις υποχρεούνται στην καταβολή επιδόματος ισολογισμού σε ορισμένους μισθωτούς που το δικαιούνται ή ακόμη και σε άλλους που δεν το δικαιούνται, αλλά πάγια τους καταβάλλεται. Το επίδομα αυτό εάν καταβληθεί πριν την 30.4 κάθε έτους πρέπει να προσαυξήσει τις αποδοχές του Δώρου Πάσχα με το 1/8 του ποσού που κατέβαλε η επιχείρηση. Εάν όμως το επίδομα αυτό καταβληθεί μετά την 30.4 θα προσαυξήσει με το 1/8 αυτού τις αποδοχές του Δώρου Χριστουγέννων (δηλαδή αυτό χορηγείται μόνο στο ένα Δώρο).
Το συνολικό ποσό του Δώρου Χριστουγέννων, όπως αυτό προκύπτει από τους ανωτέρω υπολογισμούς, πρέπει να προσαυξηθεί και με αναλογία του επιδόματος αδείας, το οποίο ως ετήσια αμοιβή ανήκει στις τακτικές αποδοχές και είναι ίσο με 4,166% των τακτικών αποδοχών (μισθού ή ημερομισθίου) ή συντελεστής 0,04166 (δηλ. 0,5 : 12 = 0,04166 ή 13 : 312 = 0,04166 δηλ. εβδομάδες 52 χ 6 = 312 ημερομίσθια).
β) Σύμφωνα με το άρθρο 10 παρ. 2 της Υπουργικής Απόφασης, ο εργοδότης δικαιούται το Δώρο Χριστουγέννων να το περιορίσει μέχρι το 100πλάσιο του κατώτατου ημερομισθίου που προβλέπει η ΕΓΣΣΕ. Το ποσό αυτό (100πλάσιο) για το ΔΧ 2007 είναι 100 χ 29,39 € = 2.939,00 €. Εάν ο μισθωτός για διάφορους λόγους (ασθένεια επιδοτούμενη, απεργία κ.λπ.) δεν δικαιούται ολόκληρο το ΔΧ το ποσό αυτό, μειώνεται αναλόγως (π.χ. για τα 8/25 είναι 8 χ 2.939,00 : 25 = 940,48 ή 2.939,00 : 25 = 117,56 χ 8 = 940,48).
Τα ανωτέρω ισχύουν μόνο υπό την προϋπόθεση ότι, η επιχείρηση, κατά πάγια τακτική, εφαρμόζει αυτή τη διάταξη που θέτει πλαφόν ως προς το συνολικό ποσό του Δώρου Χριστουγέννων (ή το 50πλάσιο για το Δώρο Πάσχα) για τους υψηλόμισθους μισθωτούς της.
γ) Η ρητή συμφωνία μεταξύ μισθωτού και εργοδότη για καταβολή μηνιαίων αποδοχών επιπλέον των νομίμων για να καλύπτονται τα Δώρα είναι νόμιμη (ΑΠ 392/2005, ΔΕΝ 2005, σελ. 1012 και ΑΠ 591/1996 ΔΕΝ 1998, σελ. 266). Εξαιρείται μόνο το Δώρο των οικοδόμων (βλ. παρ. 7.8).
δ) Τα δώρα εορτών (ΔΧ και ΔΠ) δεν επιτρέπεται να καταβληθούν σε είδος αλλά σε χρήμα μόνο (άρθρο 10 παρ. 1 της ΥΑ).
4. Προσδιορισμός αποδοχών Δώρου Χριστουγέννων με συντελεστή, όταν οι μισθωτοί δεν δικαιούνται ολόκληρο το Δώρο
4.1 Αμειβόμενοι με μηνιαίο μισθό
Στους αμειβόμενους με μηνιαίο μισθό που δεν απασχολήθηκαν όλη την περίοδο 1.5 έως 31.12.2007 ο συντελεστής προσδιορισμού απευθείας του Δώρου Χριστουγέννων σε συνδυασμό με τις ημερολογιακές ημέρες διάρκειας της σχέσης εργασίας είναι 0,00421 (δηλ. 1 : 237,5 = 0,00421). Άρα για κάθε μία ημερολογιακή ημέρα σχέσης εργασίας ο μισθωτός δικαιούται για το ΔΧ 0,00421 του μηνιαίου μισθού του. Π.χ. Υπάλληλος βιομηχανίας με μηνιαίο μισθό 1300,00 € και εργασιακή σχέση 65 ημερολογιακών ημερών δικαιούται μικτές αποδοχές για Δώρο Χριστουγέννων 370,57 €, βάσει των παρακάτω υπολογισμών:
4.2 Αμειβόμενοι με ημερομίσθιο
Στους αμειβόμενους με ημερομίσθιο ο υπολογισμός είναι ο ίδιος αλλά ο συντελεστής διαφέρει και είναι 0,105 και προκύπτει από τη σχέση 25 : 237,5 = 0,105 (ή 2 : 19 = 0,105). Π.χ. Εργάτης βιομηχανίας με ημερομίσθιο 34,00 € και εργασιακή σχέση 70 ημερολογιακών ημερών δικαιούται μικτές αποδοχές Δώρου Χριστουγέννων 260,31 € βάσει των παρακάτω υπολογισμών:
5. Λοιπά θέματα σχετικά με το Δώρο Χριστουγέννων
5.1 Σύμφωνα με το άρθρο 7 της παραπάνω Υπουργικής Απόφασης, διατάξεις νόμων, υπουργικών αποφάσεων, συλλογικών συμβάσεων, διαιτητικών αποφάσεων, εσωτερικών κανονισμών και λοιπών σχετικών πράξεων, οι οποίες προβλέπουν ευνοϊκότερους όρους από την Υπουργική Απόφαση υπερισχύουν αυτής.
5.2 Εισφορές υπέρ ΙΚΑ - ΕΤΕΑΜ
Οι αποδοχές του Δώρου Χριστουγέννων υπόκεινται αυτοτελώς σε εισφορές υπέρ των ασφαλιστικών οργανισμών κύριας και επικουρικής ασφάλισης και προκειμένου περί ΙΚΑ - ΕΤΕΑΜ μέχρι του ποσού της ανώτατης ασφαλιστικής κλάσης (για τους μέχρι την 31.12.1992 ασφαλισμένους) ή του πλαφόν για τους νεοασφαλισμένους (δηλ. από 1.1.1993 και μετά) που ισχύει κάθε φορά.
Π.χ. α) Για τους παλαιούς μισθωτούς (υπαλλήλους και εργάτες) που αμείβονται με μηνιαίο μισθό οι εισφορές θα υπολογιστούν μέχρι το ποσό των € 2.315,00 (25 x 92,60 = 2.315,00) και για λιγότερα ημερομίσθια μειώνεται αντίστοιχα το ποσό επί του οποίου θα λογιστούν εισφορές ή € 463,00 (5 x 92,60) ή 833,40 (9 x 92,60) κ.ο.κ.
β) Επίσης για τους αμειβόμενους με ημερομίσθιο θα λογιστούν εισφορές μέχρι του ποσού των € 2.315,00 (25 x 92,60 = 2.315,00) και για λιγότερα ημερομίσθια μειώνεται αντίστοιχα το ποσό μέχρι του οποίου υποχρεούται η επιχείρηση να λογίσει εισφορές ή € 555,60 (6 x 92,60) κ.ο.κ.
γ) Για τους νεοασφαλισμένους (από 1.1.1993) μισθωτούς αδιαφόρως αριθμού ημερομισθίων οι εισφορές θα υπολογιστούν μέχρι του ποσού των € 5.279,57 (για το 2007).
5.2.1 Ποσό Δώρου πέρα από το προβλεπόμενο από την Υπουργική Απόφαση
Εάν η επιχείρηση χορηγεί Δώρο πέρα από το νόμιμο (οικειοθελώς) το ποσό αυτό θεωρείται έκτακτη αμοιβή και για τον υπολογισμό των εισφορών υπέρ του ΙΚΑ - ΕΤΕΑΜ, πρέπει να επιμεριστεί στους οχτώ (8) μήνες (1.5 έως 31.12) που αντιστοιχεί. Ο επιμερισμός αυτός για τους παλαιούς ασφαλισμένους (μέχρι 31.12.1992) επιβάλλεται μόνο στην περίπτωση που, με την προσθήκη του επιπλέον αυτού ποσού, οι αποδοχές του Δώρου υπερβαίνουν το μισθό της ανώτατης ασφαλιστικής κλάσης του ΙΚΑ, άλλως δεν επιμερίζεται το ποσό αυτό και ο υπολογισμός των εισφορών γίνεται επί του συνολικού ποσού του Δώρου. Η ίδια τακτική ακολουθείται και για τον υπολογισμό των εισφορών των νεοασφαλισμένων, αλλά σ΄ αυτήν την περίπτωση μέχρι του ανώτατου μηνιαίου ποσού (πλαφόν) που ορίζεται από το ΙΚΑ (για το 2007 είναι 5.279,57 €).
5.2.2 Απόδοση εισφορών υπέρ ασφαλιστικών οργανισμών
Η υποχρέωση απόδοσης προς το ΙΚΑ-ΕΤΕΑΜ των εισφορών του Δώρου Χριστουγέννων πρέπει να γίνει εφάπαξ μέχρι την τελευταία εργάσιμη ημέρα του Φεβρουαρίου 2008.
5.3 Παραγραφή
Οι αποδοχές του Δώρου Χριστουγέννων του αμιγώς ιδιωτικού τομέα παραγράφονται μετά 5ετία από το τέλος του έτους που ήταν απαιτητές βάσει του άρθρου 250 παρ. 17 του Αστικού Κώδικα (ή του ΔΧ 2007 παραγράφονται υπέρ της επιχείρησης την 31.12.2012). Οι αποδοχές όμως των μισθωτών του Δημοσίου, των ΝΠΔΔ και ΟΤΑ παραγράφονται μετά τη 2ετία.
6. Παραδείγματα υπολογισμού Δώρου Χριστουγέννων
Πριν από τα παραδείγματα που θα ακολουθήσουν, παραθέτουμε γενικές διευκρινίσεις ως προς τον τρόπο προσδιορισμού των ημερομισθίων που αντιστοιχούν στο Δώρο Χριστουγέννων (1.5. έως 31.12). Στη συνέχεια θα αναφέρεται ως ΔΧ.
α) Εφόσον για κάθε 19 ημερολογιακές ημέρες σχέσης εργασίας ένας μισθωτός δικαιούται δύο (2) ημερομίσθια δώρο, έπεται ότι για μία 1 ημερολογιακή ημέρα δικαιούται 0,105 ημερομίσθια (2 : 19 = 0,105 ή 1 : 9,5 = 0,105).
Π.χ. Ημέρες 20 x 0,105 = 2,10 ημερομίσθια (τόσο για αυτόν που αμείβεται με ημερομίσθιο όσο και για εκείνον που αμείβεται με μηνιαίο μισθό) ή 25 x 0,105 = 2,63 ημερομίσθια κ.ο.κ.
β) Για εκείνους τους μισθωτούς (υπαλλήλους και εργάτες) που αμείβονται με μηνιαίο μισθό μπορούμε να προσδιορίσουμε απευθείας το ποσό του δώρου, εφόσον για κάθε μία ημερολογιακή ημέρα σχέσης εργασίας αντιστοιχεί το 0,0042 του μηνιαίου μισθού (ή 1 : 237,5 = 0,0042 και όχι τις 245 ημέρες βλ. § 2) π.χ. μισθός 1.200,00 € και ημέρες 20 x 0,0042 = 0,084 χ 1.200,00 = 100,80 € ΔΧ (ή ημέρες ημερολογιακές 20 : 9,5 = 2,105 ημερομίσθια και 1.200,00 : 25 = 48,00 και ΔΧ 2,105 χ 48,00 = 101,04 €). Πλήρη ανάλυση στην παρ. 8.
Προσοχή: Το ποσό του ΔΧ που προσδιορίζεται ως ανωτέρω με το συντελεστή δεν περιλαμβάνει την προσαύξηση από την αναλογία του επιδόματος αδείας.
Παράδειγμα 1ο
Υπάλληλος (έγγαμη) λογιστηρίου βιομηχανικής επιχείρησης έχει προσληφθεί το έτος 1990, αμείβεται με μηνιαίο μισθό € 1.200,00 και έχει συνάψει με τον εργοδότη ατομική σύμβαση για εβδομαδιαία απασχόληση 38 ωρών, ενώ η νόμιμη εβδομαδιαία απασχόλησή της επί 5νθήμερο είναι 45 ώρες. Ζητείται, να προσδιοριστούν οι μικτές αποδοχές του Δώρου Χριστουγέννων, το κόστος της επιχείρησης και το καθαρό πληρωτέο ποσό, έχοντας υπόψη τα εξής:
α) Το επίδομα ισολογισμού πληρώθηκε στις 31.8.2007 και ανέρχεται στο ποσό των € 740,00 (μικτά).
β) Το μήνα Ιούνιο του 2007 απουσίασε αδικαιολογήτως επί 9 συνεχείς ημέρες και για άλλες 19 συνεχείς ημέρες επιδοτήθηκε από το ΙΚΑ και τον Ιούλιο απουσίασε άλλες 8 συνεχείς ημέρες για συμμετοχή σε απεργία και αδικαιολογήτως απούσα, ενώ οι εργάσιμες ημέρες που αντιστοιχούν στα διαστήματα αποχής από την εργασία των μηνών Ιουνίου και Ιουλίου είναι 32 (δηλ. συμπεριλαμβάνεται και το Σάββατο).
γ) Από 1.8.2007 άρχισε η άδεια κύησης και λοχείας με επιδότηση από το ΙΚΑ διάρκειας 17 εβδομάδων (8 + 9 = 17).
δ) Από 1.5.2007 έως 31.12.2007 εργάστηκε πέρα από την ατομική της εβδομαδιαία σύμβαση ως κάτωθι:
ε) Ο ΦΜΥ είναι 10% και οι εισφορές υπέρ ΙΚΑ – ΕΤΕΑΜ 16% για το μισθωτό και 28,06% για τον εργοδότη.
Απάντηση:
• Το ΔΧ είναι 25 ημερομίσθια ή 1.200,00 € όταν είναι ακέραιο. Όταν το ΔΧ δεν είναι ακέραιο οι μισθωτοί, για κάθε 9,5 ημερολογιακές ημέρες εργασιακής σχέσης, δικαιούνται και 1 ημερομίσθιο δώρου (δηλ. 19 : 2 = 9,5).
• Οι ημερολογιακές ημέρες για τις οποίες θα υπολογιστεί ΔΧ για την ανωτέρω υπάλληλο είναι 209 [245 – (9 + 19 + 8)] και 209 : 9,5 = 22 ημερομίσθια ΔΧ δικαιούται.
• Οι υπάλληλοι όταν απουσιάσουν από την εργασία τους αδικαιολόγητα ή επιδοτηθούν από το ΙΚΑ ή άλλο Ασφαλιστικό Οργανισμό, τους αφαιρείται το 1/25 του μισθού (ή 1200,00 : 25 = 48,00 €) για κάθε 9,5 ημερολογιακές ημέρες (ή 19 : 2 = 9,5).
• Οι ημέρες κύησης και λοχείας αδιαφόρως εάν επιδοτούνται ή όχι από το ΙΚΑ ή άλλο Ταμείο δεν αφαιρούνται, προκειμένου να προσδιοριστούν τα δικαιούμενα ημερομίσθια του ΔΧ.
Κατόπιν όλων των ανωτέρω για τον προσδιορισμό των μικτών αποδοχών του ΔΧ προβαίνουμε στους παρακάτω υπολογισμούς:
α) Επειδή το ΔΧ στην προκειμένη περίπτωση δεν είναι ακέραιο (25 x 48,00 = 1.200,00 €) θα μετατρέψουμε τα δικαιούμενα ημερομίσθια σε εικοστά πέμπτα (1/25) του μισθού.
β) Το αμέσως παραπάνω υπό α΄ ημερομίσθιο πρέπει να προσαυξηθεί και με κάποιο ποσό από τις παρακάτω πρόσθετες αμοιβές, ώστε τελικά να προσδιοριστεί το ημερομίσθιο των «τακτικών αποδοχών», αφού προηγουμένως προσδιορίσουμε το καταβαλλόμενο ωρομίσθιο ως εξής: 1.200,00 : 25 = 48,00 x 6 : 38 = 7,58 € και στη συνέχεια μετατρέπουμε τις παρακάτω ώρες σε απλά ωρομίσθια.
Απλά ωρομίσθια 231 x 7,58 = 1.750,98 και 1.750,98 : 168 = 10,42 [οι εργάσιμες ημέρες των υπαλλήλων είναι 200 (8 μήνες x 25) μείον 32 = 168 ημέρες]. Άρα, για κάθε μία εργάσιμη ημέρα (και το Σάββατο) το ημερομίσθιο πρέπει να προσαυξηθεί με το ποσό των € 10,42.
Επομένως, το μέσο καταβαλλόμενο ημερομίσθιο (τακτικών αποδοχών) είναι (α + β) ή € 58,42 (48,00 + 10,42).
Δικαιούμενα ημερομίσθια ΔΧ
Πλέον: Αναλογία επιδόματος Ισολογισμού 740,00 : 8 = 92,50 € 1.377,74 €
Πλέον: Αναλογία επιδόματος αδείας 1.377,74 x 4,166% = 57,40 €
Μικτές αποδοχές Δώρου Χριστουγέννων (ή 1.377,74 χ 1,04166) 1.435,14 €
• Προσδιορισμός εισφορών ΙΚΑ – ΕΤΕΑΜ
β) Εργοδότη 1.435,14 x 28,06% = 402,70 €
• ΦΜΥ 1.435,14 – 229,62 = 1.205,52 x 10% = 120,55 €
• Κόστος επιχείρησης 1.435,14 + 402,70 = 1.837,84 €
• Καθαρό πληρωτέο ποσό 1.435,14 – (229,62 + 120,55) = 1.084,97 €
Παράδειγμα 2ο
Εργάτης προσλήφθηκε σε βιομηχανία την 30.4.2007 (Παρασκευή) με 5νθήμερη απασχόληση (Δευτέρα – Παρασκευή) και εργασία 45 ώρες την εβδομάδα με ημερομίσθιο 32,00 €
(νόμιμο και καταβαλλόμενο). Απουσίασε από 6.5.2007 (Παρασκευή) έως και 13.5.2007 λόγω ασθένειας και δεν επιδοτήθηκε γιατί δεν είχε τις απαιτούμενες προϋποθέσεις, ενώ ο εργοδότης για το διάστημα αυτό δεν τον πλήρωσε γιατί δεν είχε υποχρέωση από το νόμο.
Το υπόλοιπο διάστημα της εργασιακής σχέσης μέχρι 31.12.2007 αυτός πέρα από την υπερεργασία των 160 ωρών εργάστηκε μία Κυριακή (ή 8 ώρες) χωρίς άδεια από την Επιθεώρηση Εργασίας, ενώ εργάστηκε και 5 εβδομάδες σε νυχτερινή βάρδια. Απουσίασε αδικαιολόγητα από 3.7 έως 24.7.2007 και οι εργάσιμες ημέρες αυτής της απουσίας είναι 19. Ζητείται να προσδιοριστούν οι μικτές αποδοχές του Δώρου Χριστουγέννων.
Απάντηση:
α) Από τις 245 ημερολογιακές ημέρες (1.5 έως 31.12.2007) πρέπει να αφαιρεθούν μόνο οι αδικαιολόγητες απουσίες που είναι 22 ημερ/κές ημέρες και έτσι η εργασιακή σχέση είναι ημέρες 223 (245 – 22) και δικαιούται 23,47 ημερομίσθια ΔΧ (ή 223 : 9,5 = 23,47).
β) Το ωρομίσθιο είναι 32,00 x 6 : 40 = 4,80 €
γ) Υπερεργασία ώρες 160 x 4,80 + (160 x 4,80 x 25%) = 960,00 €
δ) Αμοιβή Κυριακής ώρες 8 x 4,80 + (8 x 4,80 x 75%) = 67,20 €
ε) Νυχτερινή εργασία ώρες 40 x 4,80 + (40 x 4,80 x 25%) = 192,00 + 48,00 = 240,00 €
στ) Οι εργάσιμες ημέρες των εργατών είναι 210 – 19 (αδικαιολόγητες απουσίες κατά τις εργάσιμες ημέρες) = 191 εργάσιμες ημέρες.
Το ημερομίσθιο των 32,00 € θα προσαυξηθεί και από αναλογία των παρακάτω πρόσθετων αμοιβών:
- Υπερεργασία 960,00 €
- Προσαύξηση νυχτερινής απασχόλησης 48,00 € Σύνολο 1.008,00 €
και 1.008,00 : 191 = 5,28 προσαύξηση του ημερομισθίου.
Παράδειγμα 3ο
Υπάλληλος επιχείρησης με πρόσληψη το 1990 και με μηνιαίο μισθό € 4.000,00 απουσίασε αδικαιολόγητα από 8.5 έως και 26.5 και για το διάστημα 3.7 έως και 21.7 πήρε άδεια άνευ αποδοχών, ενώ από 4.9 έως και 18.9 κλήθηκε από το Υπουργείο Εθνικής Άμυνας για συμμετοχή σε στρατιωτική άσκηση. Ζητείται να προσδιοριστούν οι μικτές αποδοχές του Δώρου Χριστουγέννων και το κόστος της επιχείρησης, αφού ληφθούν υπόψη τα παρακάτω:
α) Η επιχείρηση, κατά πάγια τακτική, σε όλο ανεξαιρέτως το προσωπικό (συμπεριλαμβανομένων και των υψηλόμισθων) εφαρμόζει πλήρως την εργατική νομοθεσία.
β) Το κατώτατο ημερομίσθιο της ΕΓΣΣΕ είναι € 29,39.
γ) Οι εργάσιμες ημέρες κατά τα διαστήματα της αδικαιολόγητης απουσίας και άδειας άνευ αποδοχών είναι 29 (34 – 5 Κυριακές = 29).
δ) Ο ανώτατος τεκμαρτός ημερήσιος μισθός του ΙΚΑ είναι € 92,60 (για το 2007).
Απάντηση:
• Οι ημερολογιακές ημέρες της εργασιακής σχέσης είναι 245 και αφαιρούνται οι ημέρες της αδικαιολόγητης απουσίας (19) και άδειας άνευ αποδοχών (15) ή συνολικά 34 και μένουν 211 (245 - 34). Οι ημέρες της στρατιωτικής άσκησης δεν αφαιρούνται επειδή είναι μικρότερες των 30. Άρα, τα δικαιούμενα ημερομίσθια ΔΧ είναι 22,21 (211 : 9,5 = 22,21).
• Οι αποδοχές δεν θα υπολογιστούν με τον καταβαλλόμενο μισθό (δηλ. τις 4.000,00 €), αλλά θα περιοριστούν στο 100πλάσιο του ημερομισθίου του ανειδίκευτου εργάτη που είναι € 2.939,00 (100 x 29,39 = 2.939,00) βάσει των δεδομένων της άσκησης.
• Οι εισφορές του εργοδότη προς το ΙΚΑ – ΕΤΕΑΜ, εφόσον αυτός ο μισθωτός είναι ασφαλισμένος πριν την 31.12.92, δεν πρέπει να υπολογίζονται σε αποδοχές που να υπερβαίνουν τον ανώτατο τεκμαρτό μισθό του ΙΚΑ που είναι € 2.075,17 (22,41 χ 92,60 = 2.075,17). Έτσι, οι εισφορές ΙΚΑ – ΕΤΕΑΜ είναι € 582,29 (2.075,17 x 28,06% = 582,29).
Σημειώσεις: α) Τις εργάσιμες ημέρες των ανωτέρω απουσιών (29) δεν χρειάστηκε να τις χρησιμοποιήσουμε, γιατί υπάρχει πλαφόν αφενός και αφετέρου αυτές θα λαμβάνονταν υπόψη μόνο εάν δεν υπήρχε ο περιορισμός και ο μισθωτός είχε και πρόσθετες αποδοχές. β) Λόγω του περιορισμού οι αποδοχές του δώρου δεν προσαυξάνονται με αναλογία επιδόματος αδείας. γ) Εάν ο ανωτέρω μισθωτός ήταν νεοασφαλισμένος (δηλ. από 1.1.1993 και μετά), τότε οι εισφορές υπέρ ΙΚΑ-ΕΤΕΑΜ θα λογίζονταν επί του συνολικού ποσού του ΔΧ (δηλ. των € 2.611,00), επειδή αυτό είναι μικρότερο του πλαφόν των € 5.279,57, που ισχύει για το έτος 2007.
7. Υπολογισμός Δώρου Χριστουγέννων για ορισμένες κατηγορίες μισθωτών
7.1 Σύμφωνα με το άρθρο 1 παρ. 5 της Υπουργικής Απόφασης, οι απασχολούμενοι στα δημόσια, δημοτικά και κοινοτικά έργα, τις εποχιακά εκτελούμενες εργασίες, καθώς και οι μισθωτοί που απασχολούνται με σχέση εργασίας ορισμένου χρόνου ή για εκτέλεση ορισμένου έργου, δικαιούνται, για κάθε 8 ημερομίσθια που πραγματοποίησαν από 1.5 έως 31.12.2007 ή μέχρι την ημερομηνία λύσης της σχέσης εργασίας, ένα (1) ημερομίσθιο για Δώρο Χριστουγέννων.
Η ίδια ως άνω τακτική προσδιορισμού των ημερομισθίων και υπολογισμού των αποδοχών του Δώρου Χριστουγέννων ακολουθείται και για τους απασχολούμενους με διαλείπουσα ή εκ περιτροπής απασχόληση (δηλ. για εργασία λιγότερων των 5 ή 6 εργάσιμων ημερών την εβδομάδα) με πλήρες και σταθερό ημερήσιο ωράριο κατά τις ημέρες που εργάζονται (δηλ. εκ περιτροπής εργασία για την οποία βλέπε και σχετική σημείωση στο τέλος της παρ. 7.4). Για τους απασχολούμενους όμως με διαλείπουσα εργασία που δεν έχουν σταθερό ωράριο βλέπε στο τέλος της παρ. 7.2.
7.2 Σύμφωνα με το άρθρο 4 παρ. 1 της Υπουργικής Απόφασης, το Δώρο Χριστουγέννων των παρακάτω κατηγοριών μισθωτών υπολογίζεται με τις προϋποθέσεις των παρ. 1 και 2 του άρθρου 1 αυτής (βλέπε ανωτερώ παρ. 2 για τον αριθμό των ημερομισθίων), ενώ το ημερομίσθιο προσδιορίζεται, βάσει του μέσου όρου των μηνιαίων αποδοχών ή του μέσου ημερομισθίου των αμοιβών τις οποίες λαμβάνει κάθε μισθωτός στο χρονικό διάστημα από 1.5 έως 31.12 ή μέχρι τη λύση της σχέσης εργασίας. Οι κατηγορίες αυτές είναι:
α) Εργατοτεχνίτες που απασχολούνται σε ένα εργοδότη και αμείβονται κατά μονάδα εργασίας ή με ποσοστά ή με άλλο σύστημα κυμαινόμενων αποδοχών, όπως με μικτό σύστημα (βασικό ημερομίσθιο με πρόσθετες αμοιβές βάσει παραγωγής ή αυξημένης απόδοσης) κ.λπ.
β) Υπάλληλοι που αμείβονται κατά μονάδα εργασίας ή με μισθό και ποσοστά.
γ) Μισθωτοί που απασχολούνται σε περισσότερους από έναν εργοδότες γενικά (πολλαπλή απασχόληση) και αμείβονται με μισθό ή ημερομίσθιο ή ωρομίσθιο ή κατά μονάδα εργασίας.
δ) Μισθωτοί που απασχολούνται σε ένα μόνο εργοδότη και αμείβονται με ωρομίσθιο.
Με τον ίδιο τρόπο υπολογίζεται και το Δώρο των δημοσιογράφων, οι οποίοι αμείβονται με το σύστημα αμοιβής κατά μονάδα εργασίας, καθώς και των ξεναγών.
Το μέσο ημερομίσθιο βρίσκεται με τη διαίρεση του συνόλου των αμοιβών αυτών, με το συνολικό αριθμό των εργάσιμων ημερών που περιλαμβάνονται στο χρονικό διάστημα 1.5 έως 31.12 κατά το οποίο εργάστηκε ο μισθωτός ή διατήρησε αξίωση για τις αποδοχές του. Οι ημέρες αυτές είναι 200 (8 x 25) για τους αμειβόμενους με μισθό και 210 για τους αμειβόμενους με ημερομίσθιο (δηλ. 245 : 7 χ 6 = 210) και έτσι προσδιορίζεται το μέσο ημερομίσθιο.
Η ίδια ως άνω τακτική ακολουθείται και για τον υπολογισμό του Δώρου Χριστουγέννων των απασχολούμενων με διαλείπουσα εργασία, των οποίων το ημερήσιο ωράριο δεν είναι σταθερό για τις ημέρες που εργάζονται.
7.3 Σύμφωνα με την παρ. 1 του άρθρου 5 της ΥΑ για τους σερβιτόρους και βοηθούς αυτών που απασχολούνται σε εστιατόρια, ταβέρνες, κέντρα διασκέδασης και συναφή καταστήματα, πλην των εξαιρέσεων του ίδιου άρθρου 5 που αναφέρεται σε κοσμικά κέντρα μετά ορχήστρας, και αμείβονται με ποσοστά που εισπράττουν από τους πελάτες της επιχείρησης, ως ημερομίσθιο για τον υπολογισμό των δώρων εορτών (ΔΠ και ΔΧ) λαμβάνεται το τεκμαρτό ημερομίσθιο της ασφαλιστικής κλάσης του ΙΚΑ, στην οποία ο κάθε ένας σερβιτόρος ή βοηθός ανήκει (ΑΠ 115/1997 Τμ. β΄ ΔΕΝ 1999, σελ. 358).
7.4 Οι μισθωτοί που βρίσκονται σε κατάσταση διαθεσιμότητας, σύμφωνα με το άρθρο 4 παρ. 2 της Υπουργικής Απόφασης, για το χρονικό αυτό διάστημα, δικαιούνται το μισό Δώρο. Επίσης, σύμφωνα με την παρ. 3, του ίδιου άρθρου οι μισθωτοί που απασχολούνται με το σύστημα της «εκ περιτροπής απασχόλησης» αλλά με πλήρες ημερήσιο ωράριο, για τις ημέρες που δεν απασχολούνται, δικαιούνται και αυτοί το μισό Δώρο.
Π.χ. Μισθωτός με ημερομίσθιο 30,00 €
από 1.5 έως 30.9.2007 εργαζόταν κανονικά ή
εργασιακή σχέση ημέρες 153 : 8 = 19,13
και από 1.10 έως 31.12.2007 σε κατάσταση
διαθεσιμότητας ή ημέρες 92 : 8 = 11,5 χ 1/2 = 5,75
Σύνολο ημερομισθίων για Δώρο Χριστουγέννων 24,88
Άρα, μικτές αποδοχές ΔΧ 24,88 x 30,00 x 1,04166 (αναλογία επιδόματος αδείας) = 777,50 €
Σημείωση: Για το μισό (50%) του ΔΧ που δικαιούνται, σύμφωνα με το άρθρο 4 παρ. 3 της ΥΑ, οι εκ περιτροπής απασχολούμενοι για τις ημέρες που δεν προσφέρουν εργασία, έχει διατυπωθεί αντίθετη γνώμη από τον κ. Χρήστο Καρατζά που υποστηρίζει, και σωστά κατά την άποψή μας, ότι γι΄ αυτές τις ημέρες δεν υπάρχει υποχρέωση για καταβολή δώρου (ΔΕΝ 2004, σελ. 606). Αυτό ισχύει μόνο εάν προβλέπεται από ατομική σύμβαση ή ο μισθωτός να αμείβεται και για τις ημέρες που δεν εργάζεται με το μισό ημερομίσθιο.
7.5 Σε περίπτωση που κάποιος μισθωτός για την περίοδο 1.5 έως 31.12 έχει υπογράψει δύο (2) συμβάσεις μία (1) πλήρους απασχόλησης π.χ. για 2 μήνες και μία (1) άλλη για τους υπόλοιπους 6 μήνες με μειωμένη απασχόληση, το ΔΧ θα υπολογιστεί, όπως αναφέρουμε ανωτέρω στην παρ. 2, χωριστά για κάθε περίοδο και με καταβαλλόμενο ημερομίσθιο, εκείνο της ημέρας λύσης της σχέσης εργασίας του 2μήνου και το αντίστοιχο της 10.12 για τη μειωμένη απασχόληση.
7.6 Οι σπουδαστές των ΤΕΙ κατά τη διάρκεια της πρακτικής τους άσκησης δεν δικαιούνται αποδοχές για δώρα εορτών (Αποφ. Ε5/1797/1986 των Υπ. Εθνικής Παιδείας - Θρησκευμάτων και Εργασίας ΔΕΝ 2004, σελ. 63).
7.7 Στους υπαλλήλους που συνδέονται με το Δημόσιο ή τα ΝΠΔΔ με σχέση εργασίας ιδιωτικού δικαίου και έχουν αντιμισθία τακτικού διοικητικού υπαλλήλου, καταβάλλονται σαν επιδόματα εορτών Χριστουγέννων και Πάσχα, ότι και στους τακτικούς υπαλλήλους του αντιστοίχου μισθού (άρθρο 3 παρ. 4 της κοινής ΥΑ). Σύμφωνα με την ΑΠ Ολ 1469/1984 (ΔΕΝ 1984, σελ. 993) για τους ιδιωτικούς εκπαιδευτικούς δεν ισχύουν οι διατάξεις της ανωτέρω αριθ. 19040/1981 κοινής ΥΑ, που εφαρμόζονται για τους μισθωτούς του ιδιωτικού τομέα, αλλά εκείνες των εκπαιδευτικών του Δημοσίου.
7.8 Οι οικοδόμοι τα δώρα εορτών (Χριστουγέννων και Πάσχα) τα λαμβάνουν μόνο από το ΙΚΑ-ΕΤΑΜ μέσω του «Ειδικού λογαριασμού χορήγησης δώρου εορτών, αδείας και επιδόματος αδείας» (ΕΛΔΕΟ), που έχει συσταθεί με το Ν 4321/1963, και όχι από τον εργοδότη τους. Οι τελευταίοι για οικοδομικές και τεχνικές εργασίες γενικά καταβάλλουν «ειδική εισφορά» στο ΙΚΑ-ΕΤΑΜ και τα δικαιούνται μόνο οι εργατοτεχνίτες οικοδόμοι που ρητά αναφέρονται στο άρθρο 35 του Κανονισμού Ασφάλισης. Επίσης, ειδικά για τους οικοδόμους, σύμφωνα με το άρθρο 8 του Ν 4321/1963, κάθε συμφωνία μεταξύ εργοδότη και μισθωτού για την καταβολή υψηλοτέρων των νομίμων αποδοχών, για να συμψηφίζονται οι αποδοχές των δώρων εορτών, αδείας και επιδόματος αδείας, είναι άκυρη (Άρθρο Γ. Ψηλού, ΔΕΝ 1999, σελ. 1626 και ΑΠ 392/2005 ΔΕΝ 2005, σελ. 1012).
7.9 Για τις λοιπές κατηγορίες των μισθωτών που δεν περιλαμβάνονται στις ανωτέρω περιπτώσεις ο τρόπος υπολογισμού του Δώρου και ποιοί μισθωτοί από αυτές τις κατηγορίες δικαιούνται ή όχι Δώρο, περιγράφονται στην ίδια Υπουργική Απόφαση (αριθ. 19040/81) που ρυθμίζει τα θέματα της χορήγησης των επιδομάτων (δώρων) εορτών.
8. Πίνακας
Ακολουθεί πίνακας υπολογισμού των αποδοχών του Δώρου Χριστουγέννων με συντελεστή για τους μισθωτούς που αμείβονται με μισθό (2) και του αριθμού των ημερομισθίων που δικαιούνται οι μισθωτοί που αμείβονται με ημερομίσθιο (3).
Ο πίνακας αυτός χρησιμοποιείται μόνο για τους μισθωτούς που δικαιούνται μειωμένο δώρο, ενώ δεν περιλαμβάνει την προσαύξηση από την αναλογία του επιδόματος αδείας 0,04166 (ή 0,5:12=0,04166), ώστε να προσδιοριστούν οι «τακτικές αποδοχές» βάσει των οποίων υπολογίζεται το Δώρο Χριστουγέννων. Ο πίνακας αυτός συντάχθηκε με βάση την ΥΑ και με τη σχέση 1 : 237,5 (ή ημερομίσθια 25 χ 9,5 ημέρες = 237,5 ή 19/2 χ 25 = 237,5 ημέρες).
Ελεύθερη επιλογή χρόνου παρακολούθησης
Websites Νομικής Βιβλιοθήκης
