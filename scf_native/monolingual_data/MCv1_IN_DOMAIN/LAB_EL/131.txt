Κοινότητα Λογιστών Βήμα συζητήσεων: Μεταβολή του τόπου παροχής της εργασίας του μισθωτού- Μετάθεση εργαζομένου. - Κοινότητα Λογιστών Βήμα συζητήσεων
Οι προτάσεις σας μπορούν να υποβληθούν εδώ.
Καταχωρήθηκε 14 Δεκέμβριος 2005 - 10:19 μμ
Καθώς το θέμα της μεταβολής του τόπου παροχής εργασίας έχει κατ’ επανάληψιν τεθεί από πολλούς συναδέλφους, έπειτα από πολύωρο ψάξιμο και διάβασμα, βρήκα αρκετά ενδιαφέροντα τα οποία σας παραθέτω παρακάτω, και εύχομαι να σας βοηθήσουν αν τύχει ανάλογη περίπτωση και σε σας.
Το συμπέρασμα που εγώ απεκόμισα ήταν ότι υπάρχουν αφ'ενός γενικές κατευθύνσεις προερχόμενες στην συντριπτική τους πλειοψηφία εκ της νομολογίας και όχι εκ της νομοθεσίας, αφ' ετέρου δε, κάθε περίπτωση εξετάζεται ξεχωριστά από τα δικαστήρια, δηλαδή περιπτωσιολογικά.
Μεταβολή του τόπου παροχής της εργασίας του μισθωτού- Μετάθεση εργαζομένου.
Τόπος παροχής της εργασίας είναι ο συγκεκριμένος τόπος στον οποίο ο μισθωτός έχει την υποχρέωση, αλλά και το δικαίωμα συγχρόνως να προσφέρει την εργασία του.
Μερικότερη έννοια του τόπου παροχής της εργασίας προσδίδει ο όρος «έδρα» της απασχόλησης, με τον οποίο νοείται ο συγκεκριμένος τόπος στον οποίο, κατά τη συμφωνία των συμβαλλομένων, παρέχεται η εργασία κατά τρόπο μόνιμο ή συνήθη (Α.Π.540/92, Α.Π. 1193/38, Α.Π.1995/86, Εφ.Θεσ/νίκης 23177/95).
Ο τόπος παροχής της εργασίας θεωρείται ουσιώδης όρος της σύμβασης εργασίας για το μισθωτό γιατί συνδέεται με το σύνολο των βιοτικών του αναγκών και έχει άμεση επίδραση στην οργάνωση της λοιπής προσωπικής και οικογενειακής του ζωής αλλά και για τον προσδιορισμό πρόσθετων οικονομικών απολαβών (π.χ. αμοιβή για εκτός έδρας διανυκτέρευση), πολλές δε φορές η επιλογή εργασίας γίνεται κατ’ αρχήν σε συνάρτηση με συγκεκριμένο τόπο παροχής της και αυτό είναι γνωστό στους συμβαλλόμενους.
Ο τόπος παροχής της εργασίας μπορεί να προκύπτει από το περιεχόμενο της σύμβασης εργασίας του μισθωτού, είτε να συνάγεται από αυτή ή από τις περιστάσεις γενικότερα (Πολ. Πρωτ. Αθηνών 12488/73, Μ.Π. Θεσ/νίκης 23177/95).
Έχει γίνει δεκτό ότι ως τόπος για μόνιμη παροχή της εργασίας του μισθωτού μπορεί να συμφωνηθεί όχι μόνο ορισμένο τοπικό σημείο, αλλά και ορισμένη περιφέρεια μικρότερη ή μεγαλύτερη αν αυτό επιβάλλεται από τη φύση και το είδος της παρεχομένης εργασίας (Α.Π.1049/88, Α.Π.1007/89, Α.Π. 106/90, Α.Π. 540/92).
Σύμφωνα με την διάταξη της παρ.1 του άρθρου 7 του Ν.2112/20, κάθε μονομερής μεταβολή των όρων της σύμβασης, που βλάπτει τον υπάλληλο, θεωρείται ως καταγγελία αυτής, για την οποία ισχύουν οι διατάξεις του νόμου αυτού. Από την ανωτέρω διάταξη συνάγεται ότι μονομερής μεν μεταβολή των όρων της εργασιακής σύμβασης είναι αυτή που επιχειρείται χωρίς την συγκατάθεση του μισθωτού αλλά μόνο από τον εργοδότη, χωρίς να παρέχεται σε αυτόν δικαίωμα από την σύμβαση, βλαπτική δε αυτή που επιφέρει άμεση ή έμμεση ηθική ή υλική βλάβη του μισθωτού (Α.Π. 435/92, Α.Π. 674/91, Α.Π. 1212/90).
Η μεταφορά της επιχείρησης ή η μετάθεση του μισθωτού μέσα στα όρια της έδρας της απασχόλησης, όπως αυτή προσδιορίστηκε ανωτέρω, δεν αποτελεί ουσιαστικά μεταβολή της και γι’αυτό μπορεί να αποφασισθεί μονομερώς από τον εργοδότη στα πλαίσια άσκησης του διευθυντικού δικαιώματος, εκτός αν συνάγεται, ότι συμφωνήθηκε ρητά ως τόπος εργασίας να είναι ένας πιο συγκεκριμένος χώρος μέσα στα όρια της έδρας.
Έτσι κρίθηκε από τα δικαστήρια ότι η μετακίνηση του μισθωτού από το ένα κατάστημα ή εργοστάσιο της επιχείρησης σε άλλο εκτός της ίδιας πόλης, έστω και αν απαιτείται μεγαλύτερη απασχόληση για τη μετάβαση και αποχώρηση του μισθωτού, δεν συνιστά βλαπτική μεταβολή των όρων της εργασιακής σύμβασης, όταν μάλιστα ο εργοδότης διευκολύνει την μεταφορά του μισθωτού στο νέο σημείο εργασίας ή αναλαμβάνει την πρόσθετη δαπάνη μετάβασης και επιστροφής (Α.Π. 560/62, Α.Π. 1410/88, Α.Π. 1510/77, Α.Π. 180/72).
Γίνεται πάγιο δεκτό από την νομολογία ότι, αν ο εργοδότης διατηρεί εκμεταλλεύσεις σε διαφορετικές πόλεις ή περιοχές, τότε είναι δυνατόν, αν δεν συμφωνηθεί στην σύμβαση εργασίας του ρητά το αμετάθετο και προπαντός αν τη δυνατότητα μετάθεσης προβλέπει ο εσωτερικός κανονισμός της επιχείρησης, να μεταθέτει το μισθωτό όχι μόνο σε εκμεταλλεύσεις και υποκαταστήματα της ίδιας πόλης αλλά σε οποιαδήποτε εκμετάλλευση ή υποκατάστημα οποιασδήποτε πόλης ή περιοχής, ιδίως όταν ο εργοδότης διαθέτει ήδη δίκτυο εκμεταλλεύσεων σε διαφορετικούς τόπους και ο μισθωτός [/u]αυτό κατά την πρόσληψή του (Α.Π. 890/86, Α.Π. 1564/87, Α.Π. 351/90, Α.Π. 1248/93).
Σχετικά με την μεταβολή του τόπου παροχής εργασίας του μισθωτού, λόγω μεταφοράς της επιχείρησης, έχει κριθεί από τα δικαστήρια ότι δεν συνιστά βλαπτική μεταβολή τον όρων της σύμβασης εργασίας η μεταφορά της επιχείρησης από την Αθήνα στην Μάνδρα Αττικής, από την Θεσσαλονίκη στην Σίνδο Θεσσαλονίκης, από το Μοσχάτο στο Κρυονέρι Αττικής, από την Καλλιθέα στην Ελευσίνα, από την Παιανία στο Χαλάνδρι (Α.Π. 405/94, Πρωτ.Θεσ/νίκης 3/94, Πρωτ. Αθηνών 1451/74), όταν μάλιστα εξασφαλίζει την μετάβαση και επιστροφή του μισθωτού με δικές της δαπάνες, ή η μετάβαση και επιστροφή ήταν ευχερής επειδή υπήρχε τακτική συγκοινωνία και δεν είχε συμφωνηθεί ρητά ως τόπος παροχής εργασίας μόνο η εκμετάλλευση της επιχείρησης στον αρχικό τόπο ή δεν είχε συμφωνηθεί το αμετάθετο.
Αντίθετα, κρίθηκε ότι αποτελεί βλαπτική μεταβολή των όρων της σύμβασης εργασίας η μεταβολή του τόπου παροχής της εργασίας του μισθωτού, λόγω μεταφοράς της έδρας της επιχείρησης, η μεταφορά αυτής από την Αθήνα στους Αγίους Θεοδώρους Κορινθίας, από την Θεσσαλονίκη στον Πειραιά και μάλιστα όταν η πρόσληψη του μισθωτού έγινε κατά τρόπο σαφή και ρητό για παροχή εργασίας του μόνο στην Θεσσαλονίκη και στην Αθήνα και η επιχείρηση δεν διατηρούσε υποκαταστήματα σε άλλες πόλεις (Εφ. Αθηνών 6991/73, Εφ.Θεσ/νίκης 49/95).
Πρέπει ωστόσο να επισημανθεί ότι μπορεί μεν μια μεταβολή του τόπου παροχής εργασίας του μισθωτού να επιτρέπεται στον εργοδότη, αυτό όμως δεν σημαίνει ότι στην συγκεκριμένη περίπτωση δεν μπορεί να δημιουργείται ζήτημα μονομερούς βλαπτικής μεταβολής, όταν η άσκηση του εν λόγω δικαιώματος γίνεται με τρόπο που παραβιάζει τα κριτήρια του άρθρου 281 του Α.Κ.
Συγκεκριμένα γίνεται δεκτό ότι η μετάθεση είναι καταχρηστική και συνεπώς μπορεί να συνιστά μονομερή βλαπτική μεταβολή των όρων εργασίας όταν αποφασίζεται από τον εργοδότη χωρίς να λαμβάνεται υπόψη το μακροχρόνιο της παραμονής του μισθωτού σε ορισμένο τόπο, η υπηρεσιακή του απόδοση, η υγιεινή του κατάσταση, οι ατομικές και οικογενειακές του υποχρεώσεις σε σύγκριση με τις απαιτήσεις και τις ανάγκες της επιχείρησης, η δυνατότητα μετακίνησης νεωτέρων σε ηλικία και υπηρεσία μισθωτών ( Α.Π. 25/75, Α.Π. 294/80, Α.Π. 1332/84, Α.Π. 408/89).
Η μεταβολή του τόπου παροχής εργασίας των μισθωτών, μονομερώς εκ μέρους της επιχείρησης, είτε με μετακίνηση αυτών ενίοτε προς παροχή εργασίας και στις εκτός της πόλης των Αθηνών εγκαταστάσεις στο 34ο χλμ. της εθνικής Αθηνών-Λαμίας είτε με μετακίνηση αυτών στις ίδιες εγκαταστάσεις λόγω μεταφοράς πλέον της επιχείρησης με ανάληψη παροχής εκ μέρους της επιχείρησης όλων των αναγκαίων διευκολύνσεων μετάβασης και επιστροφής αυτού, δεν συνιστά κατά την άποψή μας βλαπτική μεταβολή των όρων της εργασιακής σύμβασης εκτός εάν συντρέχουν οι περιορισμοί περί των οποίων αναφερθήκαμε ανωτέρω (Εγγρ.Υπ.Εργασίας 1165/25-2-98).
Νομίζω ότι κάθε περίπτωση είναι ξεχωριστή και τα δικαστήρια έτσι ακριβώς κρίνουν, λαμβάνοντας υπ’ όψιν τις ιδιάζουσες συνθήκες, την κατάσταση του μισθωτού, κυρίως την οικογενειακή, δηλαδή η ανύπαντρη μητέρα ανήλικου παιδιού σίγουρα θα τύχει άλλης αντιμετώπισης σε σχέση με κάποιον άλλο εργαζόμενο.
Κύριο ζήτημα αποτελεί επίσης η στάση του εργαζόμενου κατά την επέλευση της μεταφοράς της επιχείρησης. Αν ο εργαζόμενος θέλει να θεωρήσει την μεταφορά της έδρας ως βλαπτική και μονομερής μεταβολή της μεταξύ αυτού και του εργοδότη του σύμβασης εργασίας τότε πρέπει να προσέξει πολύ.
Επίσης η στάση του εργοδότη κρίνεται και αυτή από τα δικαστήρια. Δηλαδή το αν ενημέρωσε έγκαιρα το προσωπικό περί της επικείμενης μεταφοράς της επιχείρησης, αν μερίμνησε σχετικά με την μετακίνηση του προσωπικού διαθέτοντας λεοφωρείο, πληρώνοντας τα έξοδα μεταφοράς κλπ.
Στο σημείο αυτό να σημειώσω ότι ο ρόλος της Επιθεώρησης Εργασίας σχετικά με το θέμα αυτό είναι περιορισμένος και μόνο τα δικαστήρια μπορούν να αποφανθούν αν συνιστά μονομερή και βλαπτική μεταβολή των όρων της σύμβασης εργασίας η ενέργεια του εργοδότη να μεταφέρει την επιχείρησή του.
Η μεταβολή πρέπει να είναι μονομερής. Παύει όμως να είναι μονομερής, αν την αποδεχτεί ο μισθωτός, πράγμα που είναι δυνατό να συναχθεί και σιωπηρά (Α.Π. 166/69, Ε.Ν.Ναυπλίου 119/69), αν συνεχίσει να εργάζεται με τους όρους που επέφερε η μεταβολή, χωρίς να την αποκρούσει (Α.Π. 582/79) ή χωρίς να επιφυλαχθεί των δικαιωμάτων του, τα οποία πάντως πρέπει να ασκηθούν μέσα σε εύλογο χρονικό διάστημα (Α.Π. 1331/84, Δ.Ε.Ν. 42, 1986 σελ. 973).
Η μεταβολή πρέπει να είναι βλαπτική. Να επιφέρει δηλαδή άμεση ή έμμεση, υλική ή και ηθική βλάβη στον μισθωτό (Α.Π. 382/66, Α.Π. 78/1970).
Ο μισθωτός, όταν ο εργοδότης επιχειρήσει μονομερή βλαπτική μεταβολή των όρων της συμβάσεώς του, έχει την δυνατότητα: είτε να δεχθεί την μεταβολή, πράγμα που μπορεί να κάνει και σιωπηρά, είτε να επιμείνει στους ισχύοντες όρους, οπότε προσφέροντας σύμφωνα με αυτούς την εργασία του περιάγει τον εργοδότη, αν αρνηθεί να τις δεχτεί, σε υπερημερία, είτε τέλος να θεωρήσει την μεταβολή κατά την διάταξη του άρθρου 7 του Ν.2112/20 ως καταγγελία της συμβάσεώς του και να αποχωρήσει αξιώνοντας την νόμιμη αποζημίωση, που του οφείλεται για την καταγγελία (Α.Π. 974/72, 202/73, 494/90).
Η μεταφορά της έδρας της επιχειρήσεως εντός των ορίων της αυτής πόλεως ή και σε άλλο δήμο, αλλά σε μικρή σχετικώς απόσταση, δεν συνιστά βλαπτική μεταβολή των όρων εργασίας του προσωπικού (Εγγρ.Υπ.Εργασίας 2176/89).
doctor
2) Αλέξανδρου Καραγιάννη, Καθηγητή Πανεπιστημίου Αθηνών « Ατομικό Εργατικό Δίκαιο» Δ’έκδοση (εκδόσεις Σάκουλα), σελ.317-318
3) Δελτίο Εργατικής Νομοθεσίας 42, 1986, σελ. 973.
4) Μιλτ.Κ.Λεοντάρη, Οικονομολόγου, «Εργατικό Δίκαιο», ΙΔ’ έκδοση, σελ. 435.
Imagine there's no heaven,It's easy if you try,
No hell below us,Above us only sky,
Imagine all the people, living for today
Καταχωρήθηκε 10 Δεκέμβριος 2007 - 03:02 μμ
doctor sorry για την επανάληψη, αλλά στην απάντησή μου, προσεκτικά αναφέρω "άν συντρέχουν λόγοι που να επιβαρύνουν τις συνθήκες εργασίας " και ανάφερα το κόστος μετακόμισης κ.λ.π......
τότε συνιστά "μονομερή βλαπτική μεταβολή".
Νομιζω ότι αυτό συνάγεται και απο την νομολογιά που περαθέσατε.
Ευχαριστώ.
0 μέλη, 2 επισκέπτες, 0 ανώνυμοι χρήστες
Delete Post
Reason:
Θέματα και γλώσσα
