ΟΛΟΙ ΣΤΗ 48ΩΡΗ ΑΠΕΡΓΙΑ ΤΗΣ ΟΤΟΕ, ΤΡΙΤΗ-ΤΕΤΑΡΤΗ! ΠΑΛΛΑΙΚΟΣ ΞΕΣΗΚΩΜΟΣ
OΛΟΙ ΤΗΝ ΤΡΙΤΗ ΣΤΗ ΣΥΓΚΕΝΤΡΩΣΗ ΤΩΝ ΤΡΑΠΕΖΟΥΠΑΛΛΗΛΩΝ ΣΤΟ ΚΕΝΤΡΙΚΟ ΤΗΣ ΑΓΡΟΤΙΚΗΣ στις 10.00
ΠΑΝΕΠΙΣΤΗΜΙΟΥ Κ ΚΡΙΕΖΩΤΟΥ (ΑΠΕΝΑΝΤΙ ΑΠΟ ΜΕΓΑΛΗ ΒΡΕΤΑΝΙΑ) ΚΑΙ ΠΟΡΕΙΑ ΣΤΗ ΒΟΥΛΗ ΜΑΖΙ ΜΕ ΟΛΟΥΣ ΤΟΥΣ ΕΡΓΑΖΟΜΕΝΟΥΣ
ΟΛΟΙ ΤΗΝ ΤΕΤΑΡΤΗ ΣΤΙΣ 10.30 ΣΤΗΝ ΠΟΡΕΙΑ ΤΩΝ ΠΡΩΤΟΒΑΘΜΙΩΝ ΣΩΜΑΤΕΙΩΝ ΣΤΟ ΜΟΥΣΕΙΟ (ΠΑΤΗΣΙΩΝ) ΣΤΗ ΜΕΓΑΛΗ ΠΑΝΕΡΓΑΤΙΚΗ ΑΠΕΡΓΙΑ
ΚΛΙΜΑΚΩΣΗ ΤΩΝ ΑΓΩΝΩΝ - ΟΙ ΑΓΩΝΕΣ ΣΤΑ ΧΕΡΙΑ ΤΩΝ ΕΡΓΑΖΟΜΕΝΩΝ - ΟΧΙ ΣΤΟ ΞΕΠΟΥΛΗΜΑ ΤΗΣ ΓΣΕΕ - ΟΤΟΕ - ΔΙΑΚΛΑΔΙΚΟΣ ΣΥΝΤΟΝΙΣΜΟΣ ΤΩΝ ΣΩΜΑΤΕΙΩΝ ΤΩΝ ΤΡΑΠΕΖΩΝ
8 Ιουλ 2008
Η νοικιασμένη εργασία είναι ένα από τα “αγαθά” της “ευελιξίας” της αγοράς που λύνει τα χέρια των επιχειρήσεων για πιο φτηνούς εργαζόμενους, για απαλλαγή των εταιρειών από τις ασφαλιστικές εισφορές στα ταμεία, για κατάργηση των συλλογικών συμβάσεων, για κατάργηση της 8ωρης και της 5ήμερης εργασίας, με λίγα λόγια για περισσότερη εκμετάλλευση των εργαζομένων και περισσότερα κέρδη για τους εργοδότες.
Ο νοικιασμένος εργαζόμενος είναι δεμένος διπλά στα δεσμά της εργοδοσίας. Δεν έχει έναν αλλά δύο εργοδότες, τον “άμεσο” και τον “έμμεσο”. “Άμεσος” εργοδότης είναι η εταιρεία που τον εμφανίζει ως υπάλληλό της, “έμμεσος” είναι η εταιρεία που τον απασχολεί ως υπάλληλο της στην πραγματικότητα.
Αν για τις επιχειρήσεις η ευελιξία είναι αγαθό, για τους εργαζόμενους είναι γαϊδουράγκαθο που όταν το πιάνεις σε γεμίζει πληγές. Αν για τις επιχειρήσεις η νοικιασμένη εργασία σημαίνει περισσότερη εκμετάλλευση, περισσότερη παραγωγικότητα και μικρότερο κόστος εργασίας, για τους εργαζόμενους σημαίνει πιο σκληρούς ρυθμούς εργασίας, περισσότερες ώρες δουλειάς, χαμηλότερους μισθούς και μια ατέλειωτη ανασφάλεια για το επαγγελματικό και το προσωπικό μας μέλλον.
Η πραγματικότητα των νοικιασμένων εργαζομένων είναι σκληρή και στο επίπεδο των συλλογικών αντιστάσεων. Τα εργατικά σωματεία παραμένουν “άβατο” για τους νοικιασμένους εργαζόμενους. Χωρίς συνδικαλιστική κάλυψη, οι νοικιασμένοι είμαστε ανάμεσα στα πρώτα θύματα της εργοδοτικής αυθαιρεσίας, και ο φόβος της ανεργίας μας κρατάει σε κάτι παραπάνω από παθητικούς θεατές στο έργο της απαξίωσης των εργατικών δικαιωμάτων: στην ουσία, μας μετατρέπει σε απεργοσπαστικό μηχανισμό απέναντι σε κάθε προσπάθεια εργατικής κινητοποίησης. Ο νοικιασμένος εργαζόμενος είναι το πιο εύκολο θύμα της εξατομίκευσης, η οποία τον μετατρέπει σε δούρειο ίππο μέσα στις γραμμές της εργατικής τάξης. Ξεκομμένοι από συλλογικές διαδικασίες, οι νοικιασμένοι δεν είμαστε σε θέση να γνωρίζουμε και να διεκδικούμε ούτε τα πιο στοιχειώδη δικαιώματά μας, αυτά τα λίγα έστω που μας “κατοχυρώνει” η εργατική νομοθεσία.
Πρέπει όλοι οι εργαζόμενοι να αναδείξουμε και να ξεσκεπάσουμε την κοροϊδία που υπάρχει γύρω από το ζήτημα της ενοικίασης προσωπικού. Οι επιχειρήσεις προσπαθούν να συσκοτίσουν την πραγματικότητα της ενοικίασης κάτω από την ταμπέλα του “outsourcing”, δηλ. κάτω από την εξωτερίκευση εργασιών μιας εταιρείας με ανάθεση έργου σε κάποια άλλη επιχείρηση. Αυτό, για μας τους νοικιασμένους, έχει σοβαρές συνέπειες. Σύμφωνα με τον Νόμο 2956/2001 οι εργαζόμενοι με καθεστώς ενοικίασης (παραχώρησης εργασίας σε τρίτους) δικαιούνται τις ίδιες αποδοχές και τα ίδια ωράρια εργασίας με τους μη νοικιασμένους εργαζόμενους που είναι υπάλληλοι του έμμεσου εργοδότη. Αντίθετα, εφόσον φαίνεται ότι ο νοικιασμένος εργαζόμενος εργάζεται σε εταιρεία outsourcing, δεν αναγνωρίζεται ότι εργάζεται ως δανεισμένος και συνεπώς δουλεύει με τους μισθούς και τα ωράρια που εφαρμόζει ο άμεσος εργοδότης.
Τι σημαίνει αυτό πρακτικά; Ότι στις τράπεζες, για παράδειγμα, και πιο συγκεκριμένα στις κεντρικές διευθύνσεις (όπου η ενοικίαση έχει πάρει πολύ μεγάλες διαστάσεις), ενώ οι τραπεζοϋπάλληλοι, όταν τηρούνται οι συμβάσεις εργασίας, εργάζονται επτάμισι ώρες και τις Παρασκευές λιγότερο, οι νοικιασμένοι εργάζονται κάθε μέρα 8 ώρες. Ότι ενώ οι τραπεζοϋπάλληλοι δεν εργάζονται σε βάρδιες εφόσον οι σύλλογοι δε συναινούν σε αυτό, οι νοικιασμένοι εργάζονται οποιαδήποτε ώρα το 24ωρο. Και βέβαια ότι οι αποδοχές των νοικιασμένων είναι χαμηλότερες, καθώς δεν εξισώνονται με τους αντίστοιχους μισθούς των τραπεζοϋπαλλήλων ακόμα και όταν εκτελούν την ίδια εργασία.
Κάτω από το μανδύα του outsourcing, παρακάμπτεται η νομική υποχρέωση του έμμεσου εργοδότη να εντάξει στο προσωπικό του εκείνους τους νοικιασμένους που απασχολεί, εφόσον συμπληρωθεί 18μηνο. Κάτω από το μανδύα του outsourcing κρύβονται χιλιάδες περιπτώσεις εργαζομένων, οι οποίοι εξακολουθούν να εργάζονται ως νοικιασμένοι πολύ πέραν του 18μηνου, για χρόνια ολόκληρα. Υπάρχουν περιπτώσεις 5,6,7 και 8 χρόνων συνεχόμενα που εργάζονται ως υπάλληλοι με καθεστώς ενοικίασης στον ίδιο έμμεσο εργοδότη, στο ίδιο αντικείμενο (στο οποίο εργάζονται και μη νοικιασμένοι υπάλληλοι του έμμεσου εργοδότη), ακόμα και περιπτώσεις νοικιασμένων που άλλαξαν εταιρεία που τους νοίκιαζε, συνεχίζοντας παρ' όλα αυτά να εργάζονται στον ίδιο έμμεσο εργοδότη και στο ίδιο αντικείμενο αδιάκοπα! Εργαζόμενοι οι οποίοι, τόσα χρόνια δεν έχουν εργαστεί ούτε δευτερόλεπτο για λογαριασμό του άμεσου εργοδότη, που περνάνε από τις εγκαταστάσεις του μόνο για να επισκεφτούν το λογιστήριο, χωρίς να πάψουν ούτε στιγμή να εργάζονται στον έμμεσο εργοδότη τους.
Αυτή η κοροϊδία πρέπει να σταματήσει.
Ζητάμε να πληρωνόμαστε με του ίδιους όρους και να εργαζόμαστε με τα ίδια ωράρια που προβλέπονται για τους μη νοικιασμένους συναδέλφους μας που δουλεύουν ως υπάλληλοι του έμμεσου εργοδότη (στις περιπτώσεις που οι κλαδικές και επιχειρησιακές συμβάσεις εξασφαλίζουν ευνοϊκότερους όρους πώλησης της εργατικής δύναμης σε σχέση με τις γενικές συλλογικές συμβάσεις).
Ζητάμε να σταματήσει η κοροϊδία των συμβάσεων ορισμένου χρόνου που εναλλάσσονται με αορίστου, ανεργία, και ξανά ορισμένου χρόνου, σε ένα φαύλο κύκλο που ισοπεδώνει κάθε άνθρωπο.
Ζητάμε να πάψει η κοροϊδία του εργαζόμενου από δυο εργοδότες που μας κρατάει σε καθεστώς ομηρίας και να εργαζόμαστε σε σταθερή δουλειά στον εργοδότη για λογαριασμό του οποίου δουλεύουμε πραγματικά. Να πληρώνεται κάθε εργαζόμενος όπως προβλέπεται βάσει της εργασίας που ασκεί και όχι βάσει των συμβάσεων που δείχνουν πλασματικά άλλο αντικείμενο εργασίας (χειριστές υπολογιστών και τηλεφωνητές που δικαιούνται επιδόματα, δηλώνονται ως απλοί υπάλληλοι γραφείου και δε λαμβάνουν ούτε επίδομα οθόνης ούτε επίδομα ακουστικών ούτε τίποτα – αυτός είναι ένας ακόμα τρόπος με τον οποίο οι επιχειρήσεις προσπαθούν να συμπιέσουν ακόμα πιο κάτω το “κόστος εργασίας”).
Ξέρουμε ότι για να αντιμετωπιστούν όλα αυτά χρειάζονται προτάσεις και δράσεις που να φέρνουν αποτελέσματα. Τις ψάχνουμε.
Καλούμε κάθε νοικιασμένο και κάθε νοικιασμένη να δραστηριοποιηθεί, να προσπαθήσει να επικοινωνήσει μαζί μας. Παράλληλα, θεωρούμε απολύτως απαραίτητη τη βοήθεια κάθε εργαζόμενου που δεν είναι νοικιασμένος. Τα προβλήματά μας δεν αφορούν μόνο εμάς, είναι προβλήματα όλων των εργαζομένων. Η νοικιασμένη εργασία εξαπλώνεται, καθώς είναι ένας από τους ευκολότερους τρόπους να χτυπηθούν οι κατακτήσεις των εργαζομένων σε ό,τι αφορά τις συνθήκες εργασίας, το ασφαλιστικό, τα ωράρια και τους μισθούς.
Η ελαστικοποίηση της εργασίας, στο πλαίσιο της οποίας εντάσσεται και η νοικιασμένη εργασία, πρέπει να αντιμετωπιστεί ως ένα πρόβλημα κοινό για όλους τους εργαζόμενους, ένα πρόβλημα που βλάπτει τα συμφέροντα όλων μας. Η αντιμετώπισή του απαιτεί να αναπτύξουμε ενότητα στη δράση, να υπερασπίσουμε τα συμφέροντά μας ως εργαζόμενοι συνολικά απέναντι στα συμφέροντα των επιχειρήσεων.
Όσα αναφέρουμε παραπάνω επιγραμματικά, μας έχουν οδηγήσει καταρχήν στη συγκρότηση του Φόρουμ Νοικιασμένων Εργαζομένων. Το Φόρουμ μας δίνει τη δυνατότητα να αναζητήσουμε και να δοκιμάσουμε, μέσα από τη συζήτηση και τη δραστηριότητά μας, τους τρόπους με τους οποίους μπορούμε να κατακτήσουμε τους στόχους μας μαζικά και με αποτελεσματικές παρεμβάσεις.
Κανένας δεν πρόκειται να κάνει για μας αυτά που πρέπει να κάνουμε για τους εαυτούς μας εμείς οι ίδιοι. Ας πάρουμε την κατάσταση στα χέρια μας.
ΕΛΑΤΕ ΣΕ ΕΠΙΚΟΙΝΩΝΙΑ ΜΑΖΙ ΜΑΣ
ΝΑ ΑΝΑΠΤΥΞΟΥΜΕ ΕΝΑ ΜΕΤΩΠΟ ΕΝΑΝΤΙΑ ΣΤΗΝ ΕΠΙΣΦΑΛΗ ΕΡΓΑΣΙΑ
ΝΑ ΥΠΕΡΑΣΠΙΣΤΟΥΜΕ ΚΑΙ ΝΑ ΔΙΕΥΡΥΝΟΥΜΕ ΤΑ ΔΙΚΑΙΩΜΑΤΑ ΜΑΣ
ΠΡΟΤΑΣΗ ΠΡΟΟΠΤΙΚΗΣ Ανεξάρτητη Αριστερή Κίνηση Εργαζομένων Εθνικής
"Δεν είμαστε επαγγελματίες συνδικαλιστές. Είμαστε μια εργατική συλλογικότητα, με πολλούς νέους συναδέλφους, αλλά και παλιούς, που έχουν μείνει εκτός της συνδικαλιστικής γραφειοκρατίας. Λειτουργούμε αμεσοδημοκρατικά, δεν αναδεικνύουμε εκπροσώπους και φωτισμένους ηγέτες, πιστεύουμε ότι όλοι έχουμε τη δυνατότητα να αρθρώνουμε λόγο για τα μικρά και μεγάλα ζητήματα. Δεν διεκδικούμε το αλάθητο, επιδιώξαμε την κοινή δράση με όσες δυνάμεις δηλώνουν ότι θέλουν μια ταξική πορεία στο εργατικό κίνημα, χωρίς ηγεμονισμούς και καπελώματα, στηρίξαμε την πρωτοβουλία συναδέλφων σε κατ/τα να μαζέψουν υπογραφές για έκτακτη Γ. Συνέλευση με θέμα το ασφαλιστικό το 2008."
ΓΕΩΡΓΙΣΟΥΔΗΣ ΠΑΣΧΑΛΗΣ (ΠΛ ΕΛΕΥΘΕΡΙΑΣ ΞΑΝΘΗΣ)
ΚΑΒΒΑΔΑΣ ΓΙΩΡΓΟΣ (ΛΑΡΙΣΑΣ)
ΛΑΜΠΡΟΠΟΥΛΟΥ ΒΙΚΗ (Δ/ΝΣΗ ΤΕΧΝ. ΥΠΗΡΕΣΙΩΝ)
ΜΥΤΙΝΗ ΣΤΕΛΛΑ (ΤΡΑΠ ΣΥΜΒΟΥΛΟΣ ΘΕΣ/ΚΗ))
ΞΙΦΑΡΑ ΜΑΡΙΑ (ΣΟΛΩΝΟΣ)
ΤΟΥΣΣΑ ΕΛΕΝΑ (ΣΧΗΜΑΤΑΡΙΟΥ)
Enter your email address:
περιεχόμενα...
μας έχουν ''διαβάσει'' - μοναδικοί επισκέπτες εννοείται...
περιηγηθείτε στις ...τράπεζες
