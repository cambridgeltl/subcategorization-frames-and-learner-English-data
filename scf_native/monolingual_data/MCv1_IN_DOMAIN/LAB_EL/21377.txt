19/06/2006 23:53
Αθήνα 17/06/2006
Θέμα: Κινητοποιήσεις των εργαζομένων του Εθνικού Θεάτρου.
Το Εθνικό Θέατρο στην ...πρωτοπορία
Για πρώτη φορά από τότε που ψηφίσθηκε ο νόμος 3385 (Αύγουστος του 2005)θα κληθεί η επιτροπή διευθέτησης χρόνου εργασίας να συνεδριάσει μετά από αίτηση του Εθνικού Θεάτρου. Με αίτημα την καταστρατήγηση του 8ώρου, την εφαρμογή, δηλαδή, του ελαστικού ωραρίου και, συνεπώς, τη δημιουργία "εργαζομένων -λάστιχο". Η διευθέτηση του χρόνου εργασίας οδηγεί στην πλήρη ανατροπή των εργασιακών σχέσεων, στην ωρομίσθια εργασία ("σήμερα σε χρειάζομαι 12 ώρες, αύριο σε χρειάζομαι 3 ώρες").
Με το Νόμο 2273/94 ιδρύθηκε το Ν.Π.Ι.Δ. με επωνυμία «Εθνικό Θέατρο», οργανισμός μη κερδοσκοπικού χαρακτήρα.
Σκοπός του είναι η μέσω της θεατρικής τέχνης προαγωγή της πνευματικής καλλιέργειας του λαού και η διαφύλαξη της εθνικής πολιτιστικής ταυτότητας.
Πρωτοστατεί στην εφαρμογή της διάλυσης του ωραρίου των εργαζομένων και καλεί την επιτροπή διευθέτησης χρόνου εργασίας να συνεδριάσει για πρώτη φορά από την δημιουργία της!
Οι εργαζόμενοι του Εθνικού Θεάτρου δεν πρόκειται να μείνουν με σταυρωμένα χέρια σ’αυτην την πρωτοφανή πρόκληση. Μη έχοντας άλλο μέσο στη διάθεση μας, κηρύσσουμε, με ομόφωνη απόφαση του Δ.Σ. του σωματείου μας, δυο 3ωρες στάσεις εργασίας για την Πέμπτη 22/06/2006.
Μεσημέρι 13:00 – 16:00 (πρωινή βάρδια)
Βράδυ 20:30 – 23:30 (απογευματινή βάρδια)
Κατά την μεσημεριανή στάση εργασίας θα πραγματοποιηθεί και η γενική συνέλευση του σωματείου για τον συντονισμό των κινητοποιήσεων.
Παράλληλα αγωνιζόμαστε για:
Υπογραφή των ατομικών συμβάσεων αορίστου χρόνου (ημερομηνία απόφασης ΑΣΕΠ 8/4/2005)
Εναρμόνιση των αποδοχών με την Συλλογική Σύμβαση εργασίας ΝΠΙΔ (δέσμευση του Καλλιτεχνικού Διευθυντή Ενώπιον του Δ.Σ. του Εθνικού Θεάτρου στης 03/04/06).
Δημοκρατική ρύθμιση εργασιακών σχέσεων με όρους σταθερής δουλειάς-ίση μεταχείριση παλιών και νέων εργαζομένων. Όχι στην μερική απασχόληση & στην ανασφάλιστη εργασία.
Σε σχέση με την διευθέτηση του χρόνου εργασίας πιλοτικά βρισκόμαστε τώρα εμείς στη θέση αυτή και είναι βέβαιο ότι σύντομα θα ...χτυπήσει και η πόρτα του γείτονα. Για το σκοπό αυτό και έχοντας την πεποίθηση ότι τα προβλήματα που αντιμετωπίζουμε είναι υπόθεση συνολικά του εργατικού κινήματος.
Ζητούμε την συμπαράσταση σας.
TVXS.gr
