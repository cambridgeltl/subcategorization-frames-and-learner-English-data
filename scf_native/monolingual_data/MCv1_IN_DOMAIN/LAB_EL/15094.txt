Για τη γυναικεία ανεργία
Τι έχουν καταφέρει κυβερνώντας τη χώρα τόσα χρόνια εκείνοι που σήμερα εμφανίζονται να «κόπτονται» για την ανεργία που μαστίζει τις γυναίκες και με θράσος τολμούν να ζητούν την ψήφο τους;
Να διατηρούν οι γυναίκες ένα θλιβερό «προβάδισμα» στην ανεργία: Εξι στους δέκα ανέργους (64,88%) είναι γυναίκες!
Να αδυνατούν οι νέες κοπέλες να σχεδιάσουν και να φτιάξουν τη ζωή τους: μία στις τέσσερις γυναίκες ηλικίας 15-29 ετών είναι άνεργη!
Να ισοδυναμεί η μητρότητα με διαβατήριο για την ανεργία: πάνω από τρεις (33,58%) στις δέκα άνεργες γυναίκες και πάνω από δύο στους δέκα ανέργους συνολικά (21,79%) είναι νέες από 26 μέχρι 35 ετών, δηλαδή γυναίκες σε αναπαραγωγική ηλικία!
Να εγκλωβίζουν τις γυναίκες των λαϊκών στρωμάτων στην ανασφάλεια, να αποτελεί - στον 21ο αιώνα - ακόμα και η οικονομική χειραφέτηση άπιαστο όνειρο: 7 στους 10 μακροχρόνια ανέργους (από 12 μήνες και πάνω) είναι γυναίκες!
Και ποιες «λύσεις» προτείνουν;
«Ενεργητικές πολιτικές απασχόλησης»: Να εξασφαλίζουν οι εργοδότες εργαζόμενες που θα πληρώνονται από τις τσέπες της εργατικής τάξης (ΟΑΕΔ) με μεροκάματα κάτω απ' ό,τι προβλέπει η ΕΓΣΕΕ, και βέβαια με ημερομηνία λήξης.
«Ελαστικές μορφές απασχόλησης»: Δηλαδή, απασχόληση με μισθούς, ωράρια, δικαιώματα... «ελαστικά» τόσο όσο απαιτεί η κερδοφορία της εκάστοτε επιχείρησης.
Το πού θέλουν να οδηγήσουν την εργατική τάξη της χώρας φαίνεται απ' τα πρότυπα που έχουν. Την ώρα που τα αστικά ΜΜΕ εμφανίζουν πολλές χώρες - μέλη της ΕΕ ως ιδανικούς προορισμούς για όσους αναζητούν εργασία, αφού η ανεργία εκεί - ισχυρίζονται - είναι πολύ μικρότερη, κανείς δε λέει ότι στις ίδιες χώρες η μερική απασχόληση καλπάζει, ειδικά στις γυναίκες: στη Γαλλία τρεις στις δέκα γυναίκες (30,9%) δουλεύουν σε θέσεις μερικής απασχόλησης. Στο Ηνωμένο Βασίλειο τέσσερις στις δέκα (42,9%). Στην Ολλανδία 7 στις 10 (74,7%). Αυτό το μέλλον... «ονειρεύονται» και για μας;
Κατάργησαν τη λέξη «δικαίωμα», ανακάλυψαν τις «ευκαιρίες». Τις οποίες καθορίζει η «ανταγωνιστικότητα» κάθε επιχείρησης, για την ενίσχυση της οποίας δουλεύουν ΕΕ - ΝΔ - ΠΑΣΟΚ. Την ώρα που ο ΣΥΝ όχι μόνο δεν ξεσηκώνεται ενάντια στην πηγή του προβλήματος, αλλά και θολώνει τα νερά, αθωώνει ουσιαστικά τους ενόχους. Π.χ. στη μερική απασχόληση απαντά με ποσοστιαίους περιορισμούς...
Οι γυναίκες της εργατικής τάξης και των άλλων λαϊκών στρωμάτων δε χρειάζονται «ευκαιρίες». Εχουν δικαίωμα και μαζί ανάγκη τη σταθερή και μόνιμη εργασία, με πλήρη δικαιώματα. Μόνο και μόνο έχοντας αυτό ως κριτήριο μπροστά στην κάλπη, πρέπει να «μαυρίσουν» όσους με αυτή την πολιτική κλείνουν το δρόμο προς την αληθινή τους χειραφέτηση.
ΠΑΡΟΜΟΙΑ ΘΕΜΑΤΑ
Διαβάστε στο «Ρ»
