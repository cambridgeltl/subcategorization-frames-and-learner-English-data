Στο στόχαστρο το ωράριο
Επιμένουν οι τραπεζίτες στην παράταση του ωραρίου συναλλαγών, προκειμένου να δεχτούν μια μικρή μείωση του ωραρίου εργασίας, ενώ και στο θέμα των αυξήσεων ακολουθούν προκλητική τακτική πιέζοντας με απαράδεκτες προτάσεις, στο πλαίσιο της διαπραγμάτευσης για την κλαδική συλλογική σύμβαση εργασίας των τραπεζοϋπαλλήλων.
Η χτεσινή συνάντηση του προεδρείου της ΟΤΟΕ με τους εκπροσώπους των τραπεζών έληξε χωρίς αποτέλεσμα και οι δυο πλευρές θα συνεχίσουν τις διαπραγματεύσεις τη Μ. Δευτέρα, ενώ έχουν προγραμματίσει από τώρα συνάντηση και για την Μ. Τρίτη εάν χρειαστεί για να κλείσει η σύμβαση.
Το μεγάλο «στοίχημα» για τους τραπεζίτες είναι η παράταση του ωραρίου συναλλαγών, το οποίο θέλουν να παρατείνουν κατά πέντε ώρες. Χτες δέχτηκαν μονάχα να συζητήσουν την έκταση της παράτασης. Στο εισοδηματικό τμήμα πρότειναν αυξήσεις 3,3% και 3% για διετή σύμβαση, από 2,8% και 2,5% που ήταν η προηγούμενη θέση τους.
Η εργοδοσία γνωρίζει πολύ καλά ότι τυχόν παράταση του ωραρίου συναλλαγών θα καταστήσει ανενεργό οποιαδήποτε μείωση του ωραρίου εργασίας, όπως αυτή που «προσφέρουν» για 37 ώρες εργασία τη βδομάδα έναντι 38,20 που ισχύει τώρα. Εκτιμάται ότι προκειμένου να κατακτήσουν την παράταση θα δώσουν μεγαλύτερες, αλλά και πάλι όχι ικανοποιητικές αυξήσεις.
Η ΕΣΑΚ Τραπεζών, ξέροντας τι διακυβεύεται, έχει επανειλημμένα τοποθετηθεί στα όργανα της ΟΤΟΕ, αλλά και σε κάθε χώρο δουλιάς και σε κάθε σύλλογο εργαζομένων, για την κάθετη άρνησή της στην παράταση του ωραρίου συναλλαγών έστω και για 1 λεπτό μετά τις 2 το μεσημέρι! Η θέση αυτή εκφράζει εξάλλου και τη συντριπτική πλειοψηφία των εργαζομένων, οι οποίοι ξέρουν τι τους περιμένει εάν παραταθεί το ωράριο.
Επίσης, θέση της παράταξης είναι ο πρώτος μισθός να διαμορφωθεί στις 300 χιλιάδες δραχμές και να εφαρμοστεί 35ωρο, με εργασία 8 π.μ. - 3 μ.μ. από Δευτέρα έως Παρασκευή.
ΠΑΡΟΜΟΙΑ ΘΕΜΑΤΑ
Διαβάστε στο «Ρ»
