<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΡΙΖΟΣΠΑΣΤΗΣ : Χωρίς αποτέλεσμα η πρώτη συνάντηση</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΡΙΖΟΣΠΑΣΤΗΣ : Χωρίς αποτέλεσμα η πρώτη συνάντηση</title>
						<author></author>
						<imprint>
							<publisher></publisher>
							<pubDate>2010-12-14 01:20:49.0</pubDate>
							<eAddress>http://www.rizospastis.gr/wwwengine/story.do?id=3713264</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_EL/16652.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Χωρίς αποτέλεσμα η πρώτη συνάντηση</p>
			<p id="p2">Κλειστά κράτησε τα χαρτιά του ο ΣΕΒ. Αόριστη διατύπωση αιτημάτων από την πλειοψηφία της ΓΣΕΕ. Σε αγωνιστική επιφυλακή καλεί τους εργαζόμενους, με δήλωσή του, ο γγ της ΓΣΕΕ, Γ. Μαυρίκος</p>
			<p id="p3">Χωρίς κανένα αποτέλεσμα έληξε η χτεσινή πρώτη συνάντηση των εργοδοτικών οργανώσεων (ΣΕΒ, ΕΣΕΕ, ΓΣΕΒΕΕ) με τη ΓΣΕΕ για την Εθνική Γενική Συλλογική Σύμβαση Εργασίας του 1998, ενώ για τις 12 Φλεβάρη ορίστηκε η επόμενη συνάντηση, πράγμα που προϊδεάζει για μια ακόμα μεγαλύτερη καθυστέρηση στην υπογραφή της Σύμβασης. Ενα μεγάλο μέρος της δίωρης χθεσινής συνάντησης αναλώθηκε σε συζήτηση για την περίφημη τροπολογία για τις ΔΕΚΟ, όπου στελέχη της ΓΣΕΕ εμφανίστηκαν να καλούν ουσιαστικά τον ΣΕΒ να αναλάβει το ρόλο του επιδιαιτητή...</p>
			<p id="p4">Ο πρόεδρος της ΓΣΕΕ, Χ. Πολυζωγόπουλος,ζήτησε - με βάση τις αποφάσεις της πλειοψηφίας - αυξήσεις μισθών με άξονα τον προβλεπόμενο πληθωρισμό, την αύξηση του ΑΕΠ και καταβολή διορθωτικού, χωρίς να το προσδιορίσει. Ζήτησε επίσης να γίνει συζήτηση για το 35ωρο που αποτελεί, όπως είπε, "πανευρωπαϊκό αίτημα".</p>
			<p id="p5">Ο Γ. Μαυρίκος, γγ της ΓΣΕΕ και στέλεχος της ΕΣΑΚ, μεταξύ άλλων, υπογράμμισε τις σοβαρές ευθύνες του ΣΕΒ για την καθυστέρηση των διαπραγματεύσεων που εξυπηρετεί, όπως τόνισε, "πολλές πλευρές". Αναφέρθηκε ακόμα στην καταστρατήγηση των Συλλογικών Συμβάσεων από τους εργοδότες, που στοχεύουν στην κατάργησή τους, με στενό σύμμαχο την κυβέρνηση. Ακόμα, στάθηκε ιδιαίτερα στο γεγονός της συσσώρευσης υπερκερδών και πλούτου στη μια τάξη και στο πολλαπλασιασμό των προβλημάτων στην άλλη, σημειώνοντας ότι ακόμα και η ικανοποίηση του αιτήματος για 8.000 κατώτερο μεροκάματο δε θα μειώσει την εκμετάλλευση. Σε ό,τι αφορά τις ΔΕΚΟ, επισήμανε ότι είναι γνωστές και ξεκάθαρες οι θέσεις του ΣΕΒ για την ιδιωτικοποίησή τους.</p>
			<p id="p6">Οι εκπρόσωποι του ΣΕΒ δεν άνοιξαν τα χαρτιά τους, σημειώνοντας ότι οι εργοδοτικές οργανώσεις θα συσκεφθούν και θα απαντήσουν ίσως γραπτά στη ΓΣΕΕ μέσα στην άλλη βδομάδα ή στην επόμενη συνάντηση.</p>
			<p id="p7">Μετά τη συνάντηση ο γγ της ΓΣΕΕ Γ. Μαυρίκος,δήλωσε στο "Ρ": "Καλούμε την εργατική τάξη σε αγωνιστική επιφυλακή. Είναι παραπάνω από βέβαιο ότι βιομήχανοι και κυβέρνηση θα τρενάρουν την υπογραφή της σύμβασης για μετά το συνέδριο της ΓΣΕΕ, θα αρνηθούν την ικανοποίηση πραγματικών οικονομικών και θεσμικών αιτημάτων. Επειδή η πλειοψηφία της ΓΣΕΕ δε θα αντιπαλέψει ουσιαστικά την τακτική της κυβέρνησης και του ΣΕΒ, καλούμε τους ίδιους τους εργαζόμενους, τα σωματεία και τις Ομοσπονδίες να πάρουν την υπόθεση στα χέρια τους για υπογραφή ικανοποιητικών κλαδικών συμβάσεων και της ΕΓΣΣΕ. Να προτάξουν μαζί με τα θεσμικά αιτήματα, την ανάγκη για 8.000 κατώτερο μεροκάματο και 200.000 δραχμές κατώτερο μισθό".</p>
			<p id="p8">Ο πρόεδρος της ΓΣΕΕ Χ. Πολυζωγόπουλος απαντώντας σε ερωτήσεις δημοσιογράφων σχετικά με το θέμα της διευθέτησης του χρόνου εργασίας, δήλωσε ότι "αναδείξαμε το θέμα του 35ωρου και πως αυτό συνδέεται με το θέμα της ανεργίας. Απορρίπτουμε τη διευθέτηση του χρόνου εργασίας, προτείνουμε 35ωρο σε μια διαδικασία που θα κρατήσει 3 ή 4 χρόνια. Εφόσον αυτό δε γίνεται δεκτό, δε συζητάμε τίποτα άλλο".</p>
			<p id="p9">Από την πλευρά του ο πρόεδρος του ΣΕΒ Ι. Στράτος έκανε μια λακωνική δήλωση περί "εξασφάλισης της αγοραστικής δύναμης και μιας πρόσθετης αύξησης που δε θα εξαντλεί όμως την παραγωγικότητα", ενώ σχετικά με το 35ωρο δήλωσε ότι πάγια θέση του ΣΕΒ είναι ότι "αυτό θα επιφέρει μείωση της απασχόλησης και θα ζημιώσει τους εργαζόμενους πρώτα και κύρια".</p>
			<p id="p10">Ο πρόεδρος της ΓΣΕΒΕΕ Γ. Κανελλόπουλος δήλωσε ότι η σύμβαση πρέπει να έχει ως γνώμονα την ανάκαμψη του εισοδήματος των εργαζομένων, που όπως τόνισε, είναι κυρίως οι πελάτες των μικρομεσαίων επιχειρήσεων.</p>
			<p id="p11">ΠΑΡΟΜΟΙΑ ΘΕΜΑΤΑ</p>
			<p id="p12">Διαβάστε στο «Ρ»</p>
		</body>
	</text>
</cesDoc>