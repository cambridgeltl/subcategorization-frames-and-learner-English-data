Πρόστιμα από το σώμα επιθεώρησης εργασίας
Δεδομένου ότι η ενημέρωση είναι δυνατό να διαφυλάξει τις επιχειρήσεις από πρόστιμα, ακολουθεί η περιληπτική ανάλυση των κυριότερων και συνηθέστερων στην πράξη αιτιών επιβολής προστίμου
Ένας σημαντικός παράγοντας επιβάρυνσης των επιχειρήσεων με πρόστιμα από το Σώμα Επιθεώρησης Εργασίας κατά τους επιτόπιους ελέγχους είναι οι παραβάσεις της εργατικής νομοθεσίας όσον αφορά ορισμένες απλές τυπικές διατυπώσεις.
Δεδομένου ότι η ενημέρωση είναι δυνατό να διαφυλάξει τις επιχειρήσεις από πρόστιμα, η επιβολή των οποίων εύκολα μπορεί να αποφευχθεί, αλλά και να διευκολύνει τους ίδιους τους εργαζόμενους στην κατεύθυνση της άντλησης πληροφοριών σχετικά με το καθεστώς εργασίας τους, ακολουθεί η περιληπτική ανάλυση των κυριότερων και συνηθέστερων στην πράξη αιτιών επιβολής προστίμου.
Κατά τους επιτόπιους ελέγχους λοιπόν του Σώματος Επιθεώρησης Εργασίας στις εγκαταστάσεις της επιχείρησης εξετάζεται συνήθως:
α) Εάν υπάρχει αναρτημένος σε εμφανές σημείο πίνακας προσωπικού.
Όπως είναι γνωστό, οι επιχειρήσεις οφείλουν να καταθέτουν στην Επιθεώρηση Εργασίας πίνακα προσωπικού, στον οποίο περιλαμβάνεται η επωνυμία τους, το είδος τους, ο τόπος λειτουργίας τους, τα ονοματεπώνυμα του προσωπικού τους, τα ονόματα πατρός και μητρός ενός εκάστου των εργαζομένων τους, η οικογενειακή τους κατάσταση, ο αριθμός της κάρτας πρόσληψης του ΟΑΕΔ, ο αριθμός μητρώου ΙΚΑ, η ώρα έναρξης και λήξης της εργασίας τους, τα διαλείμματα, οι διακοπές εργασίας και οι καταβαλλόμενες αποδοχές. Αντίγραφο του εν λόγω πίνακα (στον οποίο δεν θα περιλαμβάνονται οι αποδοχές των μισθωτών) πρέπει να αναρτάται σε εμφανές σημείο των επιχειρήσεων, ώστε να είναι στη διάθεση των εργαζομένων και να μπορούν να λαμβάνουν γνώση του περιεχομένου του.
β) Εάν τηρείται ο ανωτέρω πίνακας (ή το πρόγραμμα εργασίας που καταθέτουν στην Επιθεώρηση Εργασίας επιχειρήσεις που λειτουργούν με βάρδιες του προσωπικού τους) αναφορικά με τον χρόνο εργασίας, τις ημέρες ανάπαυσης κλπ του προσωπικού.
Έτσι, εάν στον πίνακα προσωπικού ή στο πρόγραμμα εμφανίζεται ότι κατά τη συγκεκριμένη ώρα του επιτόπιου ελέγχου πρέπει να απασχολείται συγκεκριμένος εργαζόμενος και αντ΄ αυτού απασχολείται κάποιος άλλος ή απασχολείται εργαζόμενος που έπρεπε να βρίσκεται σε ημέρα εβδομαδιαίας ανάπαυσης και η εν λόγω αλλαγή δεν έχει καταστεί γνωστή στο Σώμα Επιθεώρησης Εργασίας με την κατάθεση συμπληρωματικού ή τροποποιητικού πίνακα, θα επιβληθεί πρόστιμο στην επιχείρηση.
γ) Εάν η επιχείρηση τηρεί ορθά το Βιβλίο Αδειών.
Στο Βιβλίο αδειών κάθε επιχείρησης πρέπει να αναγράφεται το ονοματεπώνυμο των εργαζομένων της, η ειδικότητά τους, η ημερομηνία πρόσληψής τους, η προϋπηρεσία τους, ο αριθμός των δικαιούμενων ημερών αδείας, η χρονολογία έναρξης και λήξης της αδείας, οι αποδοχές αδείας και οι αποδοχές του επιδόματος αδείας, να περιλαμβάνεται μία στήλη με την ένδειξη «παρατηρήσεις» και επίσης να υπάρχει και η υπογραφή των μισθωτών. Εάν η επιχείρηση δεν τηρεί Βιβλίο Αδειών ή δεν το τηρεί σωστά, θα επιβληθεί πρόστιμο.
δ) Εάν η επιχείρηση χορηγεί στο προσωπικό της εξοφλητικές αποδείξεις πληρωμής.
Ως γνωστό, κάθε επιχείρηση οφείλει να χορηγεί στους μισθωτούς της κατά της εξόφληση των αποδοχών τους εξοφλητικές αποδείξεις, στις οποίες απεικονίζονται αναλυτικά οι κάθε φύσεως αποδοχές και οι αιτίες καταβολής ενός εκάστου ποσού (π.χ. βασικός μισθός, αμοιβή υπερεργασίας, αμοιβή νυχτερινής εργασίας κλπ), καθώς και οι γενόμενες κρατήσεις (εργατική εισφορά στον οικείο ασφαλιστικό φορέα, φόρος μισθωτών υπηρεσιών κλπ). Εάν ο εργοδότης δεν χορηγεί εξοφλητικές αποδείξεις ή εάν στις χορηγούμενες δεν περιλαμβάνονται τα ανωτέρω στοιχεία, το Σώμα Επιθεώρησης Εργασίας θα επιβάλλει πρόστιμο.
Είναι τέλος, βέβαιο, ότι κατά τον επιτόπιο έλεγχο οι Επιθεωρητές Εργασίας θα ζητήσουν να τους επιδειχθούν όλα τα σχετικά με το προσωπικό εκ του νόμου προβλεπόμενα έγγραφα: Το ειδικό Βιβλίο Νεοπροσλαμβανόμενου Προσωπικού, οι Αναγγελίες Πρόσληψης, οι Γνωστοποιήσεις των Όρων των ατομικών Συμβάσεων Εργασίας, οι συμβάσεις μερικής απασχόλησης κλπ. Όλα τα εν λόγω έγγραφα πρέπει αυτονόητα να τίθενται στη διάθεση τους, διαφορετικά προβλέπονται τόσο διοικητικές (επιβολή προστίμων) όσο και ποινικές κυρώσεις.
© 2010 - Όλγα Χαριτίδου
Εισαγωγή σχολίου
Τα σχόλια που αποστέλλονται περνάνε από διαδικασία έγκρισης. Προσβλητικά σχόλια δε δημοσιεύονται. Αν θεωρείτε κάποιο δημοσιευμένο σχόλιο υβριστικό ή προσβλητικό παρακαλούμε επικοινωνήστε μαζί μας.
Όνομα:
Σχόλιο:
Πόσο κάνει τρία και ένα; Βοηθήστε μας να αποφύγουμε τα spam μηνύματα απαντώντας στην απλή ερώτηση που βλέπετε παραπάνω..
ΚΑΤΗΓΟΡΙΕΣ
ΣXETIKA BLOGS
Όλγα Χαριτίδου
Πτυχιούχος Νομικής Σχολής Αριστοτελείου Πανεπιστημίου Θεσσαλονίκης, κάτοχος μεταπτυχιακού τίτλου στο Αστικό, Εργατικό και Αστικό Δικονομικό Δίκαιο ΑΠΘ και υποψήφιος διδάκτωρ Εργατικού Δικαίου ΑΠΘ  Ασκεί τη δικηγορία στη Θεσσαλονίκη.
Blogs
