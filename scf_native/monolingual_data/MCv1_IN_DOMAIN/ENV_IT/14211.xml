<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Rifiuti - Legambiente Piemonte Valle d'Aosta</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Rifiuti - Legambiente Piemonte Valle d'Aosta</title>
						<author></author>
						<imprint>
							<publisher></publisher>
							<pubDate>2010-05-07 18:49:45.0</pubDate>
							<eAddress>http://www.legambientepiemonte.it/rifiuti.htm</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="it"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_IT/14211.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">14 Marzo 2009 - Ore 14.00-18.00</p>
			<p id="p2">Sala del Consiglio di Facoltà del Politecnico di Torino</p>
			<p id="p3">Corso Duca degli Abruzzi 24 Torino</p>
			<p id="p4">Segreteria Organizzativa - Chiara Rossetti</p>
			<p id="p5">chiara.rossetti@legambientepiemonte.it - 0112215851 fax 011210001</p>
			<p id="p6">Una   corretta gestione dei rifiuti passa necessariamente   attraverso un rigoroso ordine gerarchico di   interventi scandito secondo la sequenza:</p>
			<p id="p7">1. riduzione dei rifiuti</p>
			<p id="p8">La riduzione dei rifiuti</p>
			<p id="p9">Il problema della riduzione dei rifiuti porta   a mettere in discussione tutto il sistema socio-economico.   Infatti non si può genericamente parlare   di riduzione ignorando che viviamo nel modello   economico "produrre per consumare, consumare   per produrre". E’ evidente che la   tesi “rifiuti zero”, che è   comunque affascinante, rischia di essere utopica   se non viene accompagnata da continua spinta   a modificare il modello dominante di produzione   e consumo e, conseguentemente, di stile di vita   per tutti noi. Basta pensare a come alcuni beni   sono concepiti per rendersi conto di quanto   sia difficile spostare le cose verso il concetto   rifiuti zero. Consapevoli di tutto ciò,   indichiamo alcune azioni che può comunque   essere essenziale intraprendere, anche al fine   di stimolare una presa di coscienza sulle problematiche   di fondo.</p>
			<p id="p10">La prevenzione della produzione dei rifiuti   è la prima delle opzioni nella gerarchia   della gestione integrata di rifiuti; ed altrettanto   si può dire della riduzione della pericolosità   dei rifiuti, che richiederebbe analisi approfondite   sulle sostanze chimiche immesse nei cicli produttivi   e nei prodotti e sulla loro pericolosità.   Per prevenzione si intende:</p>
			<p id="p11">• minor prelievo di risorse (ovvero minor   input di materiali nei processi produttivi)</p>
			<p id="p12">• sostituzione di risorse non rinnovabili   con risorse rinnovabili</p>
			<p id="p13">• sostituzione delle sostanze pericolose   con sostanze non pericolose</p>
			<p id="p14">• maggior utilizzo di materiali recuperati   (ex materie prime seconde) nei processi</p>
			<p id="p15">• prodotti monomateriale, o con basso   numero di materiali diversi</p>
			<p id="p16">• materiali ben identificati e facilmente   gestibili a fine vita</p>
			<p id="p17">• facilità di montaggio e disassemblaggio   a fine vita</p>
			<p id="p18">• utilizzo di tecnologie più pulite</p>
			<p id="p19">• sensibilizzazione dei consumatori</p>
			<p id="p20">• rafforzamento dell'uso dei marchi di   qualità (ecolabel).</p>
			<p id="p21">Sarebbe importante analizzare, nelle realtà   in cui si sono raggiunti obiettivi di raccolta   differenziata oltre il 70%, analizzare i rifiuti   residui per predisporne la progressiva riduzione.   Sarebbe inoltre fondamentale, imitando alcuni   stati europei come la Germania, promulgare norme   più restrittive delle attuali per limitare   la presenza di imballaggi nei prodotti di consumo.</p>
			<p id="p22">La raccolta differenziata</p>
			<p id="p23">Nella scala delle priorità c'è   la riduzione all'origine di quantità   e pericolosità dei rifiuti, segue il   recupero di materia, attraverso la raccolta   differenziata sia da parte delle utenze domestiche,   sia ada quelle commerciali e industriali.</p>
			<p id="p24">La normativa nazionale ambientale (d.lgs. 152/06   e legge 296/2006) prevede il raggiungimento   graduale del 65% di raccolta differenziata entro   il 31 dicembre 2012, fissando i seguenti obiettivi   intermedi:</p>
			<p id="p25">• entro il 31 dicembre 2007 il 40%;</p>
			<p id="p26">• entro il 31 dicembre 2008 il 45%;</p>
			<p id="p27">• entro il 31 dicembre 2009 il 50%;</p>
			<p id="p28">• entro il 31 dicembre 2010 il 55%;</p>
			<p id="p29">• entro il 31 dicembre 2011 il 60%.</p>
			<p id="p30">In Piemonte nel 2005 è stato superato   il 35%, ma le varie province si presentano in   modo diverso, come evidenziato in figura (fonte:   Regione Piemonte).</p>
			<p id="p31">Gli obiettivi di raccolta differenziata dovranno   essere raggiunti in ciascun Ambito Territoriale   Ottimale (ATO), cioè, secondo l’assetto   attuale, in ciascuna provincia. In futuro, a   seconda di come saranno aggregate le province   negli ATO, saranno necessari maggiori o minori   adeguamenti, al semplice scopo di ottemperare   alle leggi. Tuttavia i numerosi esempi di comuni   piemontesi che nel 2005 hanno superato il 70%   di raccolta differenziata e che si sono distinti   per la “buona gestione” fanno sperare   che gli obiettivi previsti dalla legge possano   essere raggiunti e superati. La modalità   di raccolta che si è affermata come la   più adatta ad elevare rapidamente e stabilmente   la percentuale di raccolta differenziata è   quella “porta a porta”, anche se   ci sono esempi di riorganizzazione del servizio   con cassonetti stradali supportata da una consistente   opera di sensibilizzazione dei cittadini, che   hanno dato risultati soddisfacenti. La presenza   di ecocentri o isole ecologiche a cui i cittadini   possano conferire direttamente materiali differenziati   si rivela in ogni caso come punto chiave per   conseguire gli obiettivi.</p>
			<p id="p32">Il riciclaggio</p>
			<p id="p33">L’attuale sistema CONAI con tutte le sue   filiere si è rivelato finora efficiente   per la fase di ritiro dei materiali. Sulla fase   di riciclaggio vero e proprio si riscontra eterogeneità   relativamente alle tipologie; ad esempio la   carta viene sicuramente recuperata come materia   presso le cartiere, mentre la plastica viene   in parte inviata a recupero energetico in inceneritori.   Quest’ultimo fatto crea non poche perplessità.</p>
			<p id="p34">Altro dubbio riguarda la possibiltà di   continuare a garantire i contributi da parte   di CONAI nel momento in cui fosse effettivamente   raggiunta in modo diffuso un’alta percentuale   di raccolta differenziata.</p>
			<p id="p35">Per quel che concerne le frazioni umida e verde   dei rifiuti urbani, in Piemonte si rilevano   sia insufficienza del numero di piattaforme   di compostaggio sia difficoltà a produrre   compost di qualità elevata. Inoltre la   collocazione del prodotto finale si inserisce   in una problematica alquanto complessa. Per   ottenere migliori risultati sarebbe necessario   mettere in atto una seria politica di incentivazione.</p>
			<p id="p36">Lo smaltimento dei rifiuti   residui</p>
			<p id="p37">Si parla ormai non più di rifiuti indifferenziati   ma di rifiuti residui a valle della raccolta   differenziata. I rifiuti residui, poiché   contengono sempre meno frazione umida, presentano   un alto potere calorifico. Di qui la proposta   di portare direttamente a combustione, con recupero   energetico, tale tipologia di rifiuti. Nasce   però il problema della dimensione necessaria   o più adatta dell’impianto dedicato,   infatti, visti i tempi di realizzazione degli   inceneritori, sussiste il dubbio che nell’arco   di tempo tra la proposta e l’entrata in   funzione possano intervenire modifiche nella   quantità e nella composizione dei rifiuti,   tali da rendere inadeguato l’impianto   dopo pochi anni dalla sua costruzione. Inoltre   la presenza di un inceneritore condiziona il   territorio su cui insiste per circa 25 anni   ed è scarsamente adattabile a cambiamenti   nella composizione dei rifiuti. Soprattutto   si ritiene negativa la necessità di mantenere   per lunghi periodi un flusso in ingresso pressocché   costante per alimentare l’inceneritore,   fatto che indubbiamente è di ostacolo   alla diminuzione dei rifiuti e alla crescita   del riciclaggio.</p>
			<p id="p38">L’indicazione di Legambiente Piemonte   e Valle d’Aosta è in estrema sintesi:</p>
			<p id="p39">• considerare in modo inequivocabile l’incenerimento   con recupero energetico come ultima eventualità</p>
			<p id="p40">• privilegiare l’utilizzo del combustibile   da rifiuti in impianti esistenti rispetto al   recupero energetico in impianti dedicati</p>
			<p id="p41">• ma soprattutto scegliere forme di smaltimento   finale che non creino vincoli ai quantitativi   di rifiuti conferiti, in modo da non impedire   la riduzione e il recupero di materia attraverso   il riciclaggio.</p>
			<p id="p42">Si deve procedere con la realizzazione di Ecocentri,   piattaforme di selezione e una raccolta domiciliarizzata,   che partendo da uno studio territoriale individui   nei singoli comparti le tipologie di servizi   più idonei.</p>
			<p id="p43">Inoltre devono, entro i termini previsti, chiudere   le discariche, di cui è già stata   deliberata la chiusura, come la megadiscarica   torinese (seconda in Italia, per volume).</p>
			<p id="p44">Nella nostra regione le pratiche di riduzione   rifiuti da parte delle amministrazioni sono   del tutto insufficienti e i livelli di raccolta   differenziata sono bassi. In questa situazione,   la realizzazione di eventuali inceneritori,   che comportano costi alti e rigidità   nel tempo per le quantità da smaltire   temiamo che possa diventare un ostacolo per   lo sviluppo di pratiche corrette, quali la riduzione   ed il riciclaggio con recupero di materia.</p>
			<p id="p45">Se a bruciare sono i rifiuti indifferenziati,   i rischi ambientali sono molto alti, e attualmente   vanno in discarica percentuali molto elevate   di indifferenziato, che temiamo vengano trasferite   agli inceneritori, facendoli diventare inceneritori   di tal quale. Il finanziamento all'incenerimento,   va a scapito delle fonti di energia rinnovabile   pulite come il solare, e va ricordato anche   che la quantità di energia ottenibile   attraverso la combustione dei materiali costituenti   i rifiuti è da tre a dieci volte inferiore   all'energia che si potrebbe risparmiare attraverso   il riciclaggio degli stessi materiali.</p>
			<p id="p46">Le strategie di promozione del riciclaggio e   della termodistruzione dovrebbero essere comparate   per tutte le loro ricadute; energetiche, ambientali,   occupazionali, ed anche per le reciproche interazioni.</p>
		</body>
	</text>
</cesDoc>