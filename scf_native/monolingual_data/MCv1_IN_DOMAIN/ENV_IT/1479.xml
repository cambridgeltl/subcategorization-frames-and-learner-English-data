<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title> Sentenza 2009 T.A.R. VENETO 2009 n. 40 RIFIUTI Tribunale Amministrativo &#xd;
Regionale sentenze 2009 </title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title> Sentenza 2009 T.A.R. VENETO 2009 n. 40 RIFIUTI Tribunale Amministrativo &#xd;
Regionale sentenze 2009 </title>
						<author></author>
						<imprint>
							<publisher></publisher>
							<pubDate>2009-01-15 21:49:33.0</pubDate>
							<eAddress>http://www.ambientediritto.it/sentenze/2009/TAR/Tar_Veneto_2009_n.40.htm</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="it"/>
			</langUsage>
			<textClass>
				<keywords>
					<keyTerm>Sentenza 2009 T.A.R. VENETO 2009 n. 40 RIFIUTI Produttore e detentore Responsabilità per la corretta gestione dei rifiuti Art. 188 d.lgs. n. 152/2006 Consegna dei rifiuti ad intermediari muniti di autorizzazione Destinazione finale dei rifiuti Formulario di identificazione dei rifiuti Individuazione dell’impianto di destinazione verifica del possesso delle autorizzazioni in capo al destinatario Obbligo di diligenza del produttore o detentore Art. 192 c. 3 d.lgs. n. 152/2006 Ordinanza di rimozione e smaltimento dei rifiuti Competenza del sindaco Criterio cronologico e di specialità sul disposto di cui all’art. 107</keyTerm>
					<keyTerm>c. 5</keyTerm>
					<keyTerm>del d.lgs. n. 267/2000 T.A.R. VENETO Sez. III 14 gennaio 2009 n. 40</keyTerm>
				</keywords>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_IT/1479.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Testata registrata presso il Tribunale di Patti n. 197 del 19/07/2006 - ISSN  1974-9562</p>
			<p id="p2">T.A.R. VENETO, Sez. III - 14 Gennaio 2009, n. 40</p>
			<p id="p3">RIFIUTI - Produttore e detentore - Responsabilità per la corretta gestione  dei rifiuti - Art. 188 d.lgs. n. 152/2006 - Consegna dei rifiuti ad intermediari  muniti di autorizzazione - Destinazione finale dei rifiuti - Formulario di  identificazione dei rifiuti - Individuazione dell’impianto di destinazione -  verifica del possesso delle autorizzazioni in capo al destinatario - Obbligo di  diligenza del produttore o detentore. La responsabilità per la corretta  gestione dei rifiuti grava, ai sensi dell’art. 188 del d.lgs. n. 152/2006, su  tutti i soggetti coinvolti nella loro produzione, detenzione, trasporto e  smaltimento. Anche il produttore e il detentore sono pertanto investiti di una  posizione di garanzia in ordine al corretto smaltimento. Per quanto riguarda più  in particolare il produttore o detentore di rifiuti speciali, gli obblighi sono  assolti solo qualora siano stati conferiti ad un soggetto autorizzato allo  smaltimento e il produttore sia in grado di esibire il formulario di  identificazione dei rifiuti datato e controfirmato dal destinatario. In caso  contrario il produttore e il detentore rispondono del non corretto recupero o  smaltimento dei rifiuti (sul punto cfr. Cass. Pen. Sez. III, 16 febbraio 2000,  n. 1767; id. 21 gennaio 2000, n. 4957; id. 27 novembre 2003, n. 7746; id. 1  aprile 2004, n. 21588). Peraltro, a causa dell’estensione della suddetta  posizione di garanzia che si fonda sull’esigenza di assicurare un elevato  livello di tutela all’ambiente (principio cardine della politica ambientale  comunitaria: cfr. l’art. 174, par. 2, del Trattato), la consegna dei rifiuti a  degli intermediari muniti di autorizzazione non vale a trasferire su di loro la  responsabilità per il corretto smaltimento e non autorizza pertanto il  produttore a disinteressarsi della destinazione finale dei rifiuti. Poiché  inoltre, i formulari di identificazione dei rifiuti recano l’indicazione  dell’impianto di destinazione e del nome e indirizzo del destinatario (cfr. art.  193, coma 1, lett. c ed e del Dlgs. n. 152 del 2006), la verifica ed il  controllo del possesso delle necessarie autorizzazioni in capo al destinatario  rientra senz’altro tra gli obblighi di diligenza esigibili dal produttore o  detentore dei rifiuti. Pres. De Zotti, Est. Mielli - F.S. s.r.l. (avv.ti  Calzolari e Guida) c. Comune di Sona (avv.ti Bezzi e Stefana). T.A.R. VENETO,  Sez. III - 14/01/2009, n. 40</p>
			<p id="p4">RIFIUTI - Art. 192 c. 3 d.lgs. n. 152/2006 - Ordinanza di rimozione e  smaltimento dei rifiuti - Competenza del sindaco - Criterio cronologico e di  specialità sul disposto di cui all’art. 107, c. 5, del d.lgs. n. 267/2000. L’art. 192, comma 3, del D.lgs. n. 152 del 2006, che è norma speciale  sopravvenuta rispetto all`art. 107, comma 5, del D.lgs. n. 267 del 2000,  attribuisce espressamente al Sindaco la competenza a disporre con ordinanza le  operazioni necessarie alla rimozione ed allo smaltimento dei rifiuti, prevalendo  per il criterio della specialità e quello cronologico sul disposto dell`art.  107, comma 5, del D.lgs. n. 267 del 2000 (cfr. Consiglio di Stato, Sez.V, 25  agosto 2008, n. 4061). Pres. De Zotti, Est. Mielli - F.S. s.r.l. (avv.ti  Calzolari e Guida) c. Comune di Sona (avv.ti Bezzi e Stefana). T.A.R. VENETO,  Sez. III - 14 gennaio 2009, n. 40</p>
			<p id="p5">REPUBBLICA  ITALIANA</p>
			<p id="p6">Ric. n. 2309/06</p>
			<p id="p7">con l’intervento dei signori  magistrati:</p>
			<p id="p8">Angelo De Zotti Presidente</p>
			<p id="p9">SENTENZA</p>
			<p id="p10">sul ricorso n. 2309/06, proposto da FARO SERVICE Srl, in persona del  legale rappresentante pro tempore, rappresentata e difesa dagli avv.ti Valeria  Calzolari e Guido Guida, con domicilio presso la Segreteria del T.A.R., ai sensi  dell'art. 35 R.D. 26 giugno 1924, n. 1054;</p>
			<p id="p11">contro</p>
			<p id="p12">il Comune di Sona in persona del Sindaco pro tempore, rappresentato e difeso  dagli avv.ti Domenico Bezzi e Alessandro Stefana, con domicilio eletto presso lo  studio dell’avv. Andrea Piai in Venezia Mestre, via Ancona n. 17;</p>
			<p id="p13">e nei confronti di</p>
			<p id="p14">Eco 2000 soc. coop. a r.l. in persona del legale rappresentante pro tempore, non  costituitasi in giudizio;</p>
			<p id="p15">per l’annullamento dell’ordinanza n. 143 del 20 settembre 2006 resa dal Sindaco  del Comune di Sona, conosciuta dall’istante il 27 settembre 2006, con la quale  viene ingiunto, in solido con altre ditte indicate nel’allegato A allo stesso  provvedimento “la rimozione dei rifiuti attualmente stoccati nel deposito  incontrollato ubicato in Sona, via Molinara n. 10, previa verifica delle  caratteristiche chimico fisiche delle singole partite asportate e destinazione  dei rifiuti medesimi in apposito impianto autorizzato al recupero e/o  smaltimento, conformemente alla vigente normativa;</p>
			<p id="p16">Visto il ricorso con i relativi allegati;</p>
			<p id="p17">visto l’atto di costituzione in giudizio del Comune di Sona;</p>
			<p id="p18">viste le memorie prodotte dalle parti;</p>
			<p id="p19">visti gli atti tutti di causa;</p>
			<p id="p20">uditi nella pubblica udienza dell’11 dicembre 2008 - relatore il referendario  Stefano Mielli – gli avv. Calzolari e Guida per la parte ricorrente e l'vv. Piai  in sostituzione di Bezzi per il Comune di Sona;</p>
			<p id="p21">ritenuto in fatto e considerato in diritto:</p>
			<p id="p22">FATTO</p>
			<p id="p23">La Sun Oil Italiana S.r.l. su un’area sita nel Comune di Sona, in via Molinara  n. 10, ha realizzato un deposito incontrollato di rifiuti, anche pericolosi,  stoccati in contenitori privi di caratteristiche di idoneità ed in carenza delle  condizioni di sicurezza prescritte dalla normativa vigente.</p>
			<p id="p24">La predetta ditta peraltro, non è mai stata in possesso di un’autorizzazione di  esercizio per la gestione e il trattamento dei rifiuti.</p>
			<p id="p25">Infatti nel 1999 ha ottenuto l’approvazione di un progetto per la realizzazione  di impianto di trattamento che tuttavia non è stato mai completato e per il  quale pertanto, con deliberazione della Giunta regionale 9 agosto 2005, n. 2238,  è stata dichiarata decaduta.</p>
			<p id="p26">La ricorrente Faro Service Srl si occupa dell’attività di demolizione e  smaltimento di rifiuti e il 16 aprile 2004, ha concluso con un cliente un  contratto per la demolizione e bonifica di cisterne.</p>
			<p id="p27">Non essendo in possesso dell’autorizzazione per lo smaltimento di olii, si è  rivolta ad altra ditta, la Eco 2000 Soc. Coop. a r.l., la quale, come risulta  dalla copia dei formulari allegati al ricorso (cfr. docc. 5 e 6) ha destinato i  rifiuti speciali alla Sun Oil Italiana Srl per il sito di via Molinara n. 10.</p>
			<p id="p28">Il Comune di Sona, riscontrata la presenza dei rifiuti nell’area, attraverso i  formulari è risalita ai produttori e detentori dei medesimi, tra cui la  ricorrente Faro Service Srl, ai quali ha comunicato l’avvio del procedimento per  l’adozione dell’ordinanza di cui all’art. 192 del Dlgs. 3 aprile 2006, n. 152 di  rimozione e smaltimento dei rifiuti.</p>
			<p id="p29">La ricorrente con nota del 28 maggio 2005, ha redatto una memoria e ha potuto  rappresentare le proprie difese nel corso di un’audizione svoltasi il 23 giugno  2006.</p>
			<p id="p30">Il Sindaco del Comune di Sona, che aveva ricevuto una relazione di un tecnico  incaricato di valutare lo stato dei luoghi in data 30 agosto 2006, la quale  evidenziava un concreto ed immediato rischio di propagazione degli inquinanti  con grave pericolo per la salute pubblica e per l’ambiente, con provvedimento n.  143 del 20 settembre 2006, ha ordinato alla ricorrente e in solido a tutti gli  altri produttori e detentori di rifiuti, di rimuovere tutti i rifiuti, previa  verifica della caratteristiche chimico fisiche delle singole partite asportate,  ai sensi degli artt. 192 del Dlgs. 152 del 2006, e 54, comma 2, del Dlgs. n. 267  del 2000.</p>
			<p id="p31">Tale provvedimento è impugnato dalla Faro Service Srl per le seguenti censure:</p>
			<p id="p32">I) violazione dell’art. 192 del Dlgs. n. 152 del 2006, per mancanza delle  condotta tipica ivi descritta, in quanto la ricorrente deduce di non aver  materialmente abbandonato o depositato i rifiuti, genericità e sviamento;</p>
			<p id="p33">II) violazione dell’art. 188 del Dlgs. n. 152 del 2006, e difetto di  istruttoria, perché la ricorrente afferma di aver adempiuto a tutti gli obblighi  alla stessa incombenti sulla base dell’art. 188 ai fini dell’esonero della sua  responsabilità;</p>
			<p id="p34">III) violazione dell’art. 107 del Dlgs. 18 agosto 2000, n. 267, e incompetenza  del Sindaco, dovendo il provvedimento impugnato essere invece adottato dal  dirigente del Comune;</p>
			<p id="p35">IV) violazione dell’art. 54 del Dlgs. n. 267 del 2000, e 191 del Dlgs. n. 152  del 2006, per mancanza dei presupposti di indifferibilità ed urgenza;</p>
			<p id="p36">V) difetto di istruttoria e motivazione in relazione alla prescrizione volta  alla rimozione di tutti i rifiuti in solido con le altre ditte giustificato con  il carattere di non separabilità dei rifiuti conferiti;</p>
			<p id="p37">VI) violazione e falsa applicazione degli artt. 188 e 192 del Dlgs. n. 152 del  2006 e sviamento, per l’omessa considerazione che la ricorrente è munita del  formulario controfirmato dal destinatario.</p>
			<p id="p38">Si è costituito in giudizio il Comune di Sona chiedendo la reiezione del  ricorso.</p>
			<p id="p39">Con ordinanza n. 1003 del 12 dicembre 2006, è stata parzialmente accolta la  domanda cautelare.</p>
			<p id="p40">Alla pubblica udienza dell’11 dicembre 2008 la causa è stata trattenuta in  decisione.</p>
			<p id="p41">DIRITTO</p>
			<p id="p42">1. Con il primo, secondo e sesto motivo, che possono essere esaminati  congiuntamente, la ricorrente sostiene di non poter essere identificata come  destinataria del provvedimento di rimozione e smaltimento dei rifiuti  illecitamente abbandonati e stoccati nel sito della Sun Oil Italiana Srl, in  quanto non ha materialmente posto in essere la condotta tipica descritta  dall’art. 192 del Dlgs. n. 152 del 2006, e perché dovrebbe in suo favore operare  l’esimente prevista dall’art. 188, comma 3, del Dlgs. n. 152 del 2006, in favore  del produttore o detentore di rifiuti munito del formulario controfirmato di cui  all’art. 193, di cui la ricorrente è in possesso.</p>
			<p id="p43">Le censure sono infondate e devono essere respinte.</p>
			<p id="p44">Per chiarezza espositiva è opportuno richiamare testualmente l’art. 188 del Dlgs.  n. 152 del 2006, il quale, relativamente agli oneri gravanti sui produttori e  detentori di rifiuti dispone che:</p>
			<p id="p45">“1. Gli oneri relativi alle attività di smaltimento sono a carico del detentore  che consegna i rifiuti ad un raccoglitore autorizzato o ad un soggetto che  effettua le operazioni di smaltimento, nonché dei precedenti detentori o del  produttore dei rifiuti.</p>
			<p id="p46">2. Il produttore o detentore dei rifiuti speciali assolve i propri obblighi con  le seguenti priorità:</p>
			<p id="p47">a) autosmaltimento dei rifiuti;</p>
			<p id="p48">b) conferimento dei rifiuti a terzi autorizzati ai sensi delle disposizioni  vigenti;</p>
			<p id="p49">c) conferimento dei rifiuti ai soggetti che gestiscono il servizio pubblico di  raccolta dei rifiuti urbani, con i quali sia stata stipulata apposita  convenzione;</p>
			<p id="p50">d) utilizzazione del trasporto ferroviario di rifiuti pericolosi per distanze  superiori a trecentocinquanta chilometri e quantità eccedenti le venticinque  tonnellate;</p>
			<p id="p51">e) esportazione dei rifiuti con le modalità previste dall'articolo 194.</p>
			<p id="p52">3. La responsabilità del detentore per il corretto recupero o smaltimento dei  rifiuti è esclusa:</p>
			<p id="p53">a) in caso di conferimento dei rifiuti al servizio pubblico di raccolta;</p>
			<p id="p54">b) in caso di conferimento dei rifiuti a soggetti autorizzati alle attività di  recupero o di smaltimento, a condizione che il detentore abbia ricevuto il  formulario di cui all'articolo 193 controfirmato e datato in arrivo dal  destinatario entro tre mesi dalla data di conferimento dei rifiuti al  trasportatore, ovvero alla scadenza del predetto termine abbia provveduto a dare  comunicazione alla provincia della mancata ricezione del formulario. Per le  spedizioni transfrontaliere di rifiuti tale termine è elevato a sei mesi e la  comunicazione è effettuata alla regione”.</p>
			<p id="p55">Da tale norma risulta che la responsabilità per la corretta gestione dei rifiuti  grava su tutti i soggetti coinvolti nella loro produzione, detenzione, trasporto  e smaltimento.</p>
			<p id="p56">Anche il produttore e il detentore sono pertanto investiti di una posizione di  garanzia in ordine al corretto smaltimento.</p>
			<p id="p57">Per quanto riguarda più in particolare il produttore o detentore di rifiuti  speciali, che sono della tipologia di quelli che la ricorrente Faro Srl ha  ceduto, gli obblighi sono assolti solo qualora siano stati conferiti ad un  soggetto autorizzato allo smaltimento e il produttore sia in grado di esibire il  formulario di identificazione dei rifiuti datato e controfirmato dal  destinatario.</p>
			<p id="p58">In caso contrario il produttore e il detentore rispondono del non corretto  recupero o smaltimento dei rifiuti (sul punto cfr. Cass. Pen. Sez. III, 16  febbraio 2000, n. 1767; id. 21 gennaio 2000, n. 4957; id. 27 novembre 2003, n.  7746; id. 1 aprile 2004, n. 21588).</p>
			<p id="p59">Nel caso all’esame – e il dato non è oggetto di contestazioni nel presente  giudizio – la Sun Oil Italiana S.r.l, destinatario dei rifiuti, era priva di  qualsiasi autorizzazione (cfr. Tar Veneto, Sez. III, 10 ottobre 2007), e  pertanto non può operare la speciale esimente di cui all’art. 188, comma 3, del  Dlgs. n. 152 del 2006.</p>
			<p id="p60">Peraltro, contrariamente a quanto dedotto, a causa dell’estensione della  suddetta posizione di garanzia che si fonda sull’esigenza di assicurare un  elevato livello di tutela all’ambiente (principio cardine della politica  ambientale comunitaria: cfr. l’art. 174, par. 2, del Trattato), la consegna dei  rifiuti a degli intermediari muniti di autorizzazione (nel caso all’esame la Eco  2000 soc. coop. a r.l e la Niagara Srl) non vale a trasferire su di loro la  responsabilità per il corretto smaltimento e non autorizza pertanto il  produttore a disinteressarsi della destinazione finale dei rifiuti.</p>
			<p id="p61">Peraltro, i formulari di identificazione dei rifiuti recano l’indicazione  dell’impianto di destinazione e del nome e indirizzo del destinatario (cfr. art.  193, coma 1, lett. c ed e del Dlgs. n. 152 del 2006), correttamente identificati  nella Sun Oil Italiana S.r.l, via Molinara 10 del Comune di Sona, cosicché la  verifica ed il controllo del possesso delle necessarie autorizzazioni in capo al  destinatario rientrava senz’altro tra gli obblighi di diligenza esigibili dal  produttore o detentore dei rifiuti.</p>
			<p id="p62">Ne consegue che correttamente il Comune ha individuato nella ricorrente la  destinataria dell’ordine di rimozione dei rifiuti e le doglianze di cui al  primo, secondo e sesto motivo devono essere respinte.</p>
			<p id="p63">2. Con il terzo e quarto motivo la ricorrente contesta l’incompetenza del  Sindaco ad adottare l’ordinanza di rimozione dei rifiuti di cui all’art 192 del  Dlgs. n. 152 del 2006, e la carenza dei presupposti di indifferibilità ed  urgenza di cui all’art. 54, comma 2, del Dlgs. n. 267 del 2000.</p>
			<p id="p64">Le censure sono infondate sotto entrambi i profili.</p>
			<p id="p65">Nel caso all’esame, in disparte la considerazione per la quale l’art. 192, comma  3, del D.lgs. n. 152 del 2006, che è norma speciale sopravvenuta rispetto  all`art. 107, comma 5, del D.lgs. n. 267 del 2000, attribuisce espressamente al  Sindaco la competenza a disporre con ordinanza le operazioni necessarie alla  rimozione ed allo smaltimento dei rifiuti, prevalendo per il criterio della  specialità e quello cronologico sul disposto dell`art. 107, comma 5, del D.lgs.  n. 267 del 2000 (cfr. Consiglio di Stato, Sez.V, 25 agosto 2008, n. 4061), il  provvedimento impugnato riproduce testualmente ampi stralci della relazione  tecnica pervenuta all’Amministrazione comunale il 30 agosto 2006, da cui  risultava un “forte, concreto e immediato rischio di propagazione degli  inquinanti nell’ambiente circostante, sia tramite perdite liquide che in forma  areale, con grave pericolo per la salute pubblica e l’ambiente”, in ragione del  cattivo stato di conservazione dei contenitori dei rifiuti e il rischio di  sviluppo di reazioni chimiche tra rifiuti differenti con emissioni tossiche in  atmosfera.</p>
			<p id="p66">Risultano pertanto senz’altro sussistenti quelle situazioni di carattere  eccezionale e impreviste costituenti concreta minaccia per la pubblica  incolumità richieste dalla norma per l’esercizio del potere di urgenza da parte  del Sindaco, e in tale contesto il carattere eccezionale ed imprevedibile della  minaccia non può dirsi insussistente perché l’abbandono dei rifiuti nel sito  costituiva una situazione temporalmente preesistente.</p>
			<p id="p67">Infatti il ritardo ulteriore nell'agire da parte del Sindaco rispetto alle  circostanze emerse per la prima volta nella relazione tecnica avrebbe comportato  un aggravamento della situazione, e il ricorrente non allega alcun elemento  idoneo ad inficiare la descrizione dello stato dei luoghi compiuta dal tecnico.</p>
			<p id="p68">Le censure di cui al terzo e quarto motivo devono pertanto essere respinte.</p>
			<p id="p69">3. Con il quinto motivo la ricorrente lamenta il difetto di istruttoria e  motivazione in relazione alla prescrizione con cui è stata ordinata alla  ricorrente la rimozione di tutti i rifiuti in solido con le altre ditte.</p>
			<p id="p70">La determinazione viene motivata con riferimento alla circostanza che i rifiuti  conferiti da ciascuna delle ditte produttrici o detentrici non sono separabili  dal complesso dei rifiuti presenti.</p>
			<p id="p71">La censura è fondata, in quanto dai formulari di identificazione dei rifiuti  utilizzati dall’Amministrazione comunale per risalire ai produttori e detentori  dei medesimi, è possibile documentalmente determinare le quantità conferite da  ciascuno, e pertanto, essendo possibile la rimozione di rifiuti o una  partecipazione alle operazioni di rimozione pro quota, non sono ravvisabili  elementi tali da qualificare come indivisibile la prestazione.</p>
			<p id="p72">In definitiva il ricorso deve essere accolto limitatamente alla prescrizione con  la quale è stata ordinata la rimozione di tutti i rifiuti solidalmente con le  altre ditte interessate.</p>
			<p id="p73">La parziale novità di alcune delle questioni trattate e la soccombenza reciproca  giustificano la parziale compensazione delle spese tra le parti del giudizio.</p>
			<p id="p74">P.Q.M.</p>
			<p id="p75">Il Tribunale amministrativo regionale per il Veneto, terza Sezione,  definitivamente pronunciando sul ricorso in epigrafe, lo accoglie in parte nel  senso precisato in motivazione e, per l’effetto, annulla l’ordinanza n. 143 del  20 settembre 2006 resa dal Sindaco del Comune di Sona, limitatamente alla  prescrizione di rimuovere tutti i rifiuti in solido con le altre ditte,  respingendolo quanto al resto.</p>
			<p id="p76">Compensa per la metà le spese di giudizio tra le parti e condanna la parte  ricorrente al pagamento, in favore dell’amministrazione comunale intimata, della  metà residua, che liquida in € 2000 oltre ad IVA e c.p.a. .</p>
			<p id="p77">Ordina che la presente sentenza sia eseguita dall’Autorità amministrativa.</p>
			<p id="p78">Così deciso in Venezia, nella Camera di consiglio addì 11 dicembre 2008.</p>
			<p id="p79">AmbienteDiritto.it  - Rivista giuridica - Electronic Law Review - Tutti i diritti sono riservati -  Copyright © - AmbienteDiritto.it</p>
			<p id="p80">Testata registrata presso il Tribunale di Patti n. 197 del 19/07/2006 - ISSN  1974-9562</p>
		</body>
	</text>
</cesDoc>