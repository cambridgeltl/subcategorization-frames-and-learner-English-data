CORTE DI   GIUSTIZIA DELLA COMUNITA' EUROPEA Sez. I, 21 Giugno 2007, procedimento   C-259/05
RIFIUTI - Cavi composti da rame e da PVC - Fili di cablaggio -   Esportazione in Cina a fini di recupero - Condizioni - Voce GC 020 -   Regolamento (CEE) n. 259/93. La voce GC 020 della lista verde di rifiuti   figurante nellallegato II del regolamento (CEE) del Consiglio 1° febbraio   1993, n. 259, relativo alla sorveglianza e al controllo delle spedizioni di   rifiuti all’interno della Comunità europea, nonché in entrata e in uscita   dal suo territorio, come modificato dal regolamento (CE) della Commissione   28 dicembre 2001, n. 2557, deve essere interpretata nel senso che essa   riguarda fili di cablaggio soltanto a condizione che questi provengano da   equipaggiamenti elettronici. c. Omni Metal Service. CORTE DI GIUSTIZIA   DELLA COMUNITA' EUROPEA Sez. I, 21 giugno 2007, procedimento C‑259/05
RIFIUTI - Rifiuto misto - Combinazione di due sostanze figuranti nella   lista verde di rifiuti - Mancata inclusione di tale rifiuto misto in detta   lista - Conseguenze. Il regolamento n. 259/93, come modificato dal   regolamento n. 2557/2001, deve essere interpretato nel senso che il fatto   che un rifiuto composito combini due sostanze figuranti entrambe nella lista   verde di rifiuti contenuta nell’allegato II di detto regolamento non   comporta che il regime istituito in forza del medesimo regolamento, per   quanto concerne i rifiuti figuranti in tale lista, si applichi al rifiuto   composito di cui trattasi. c. Omni Metal Service. CORTE DI GIUSTIZIA   DELLA COMUNITA' EUROPEA Sez. I, 21 giugno 2007, procedimento C-259/05
www.AmbienteDiritto.it
21 giugno 2007
«Regolamento (CEE) n. 259/93 - Rifiuti - Cavi composti da rame e da PVC   - Esportazione in Cina a fini di recupero - Voce GC 020 - Rifiuto misto   - Combinazione di due sostanze figuranti nella lista verde di rifiuti -   Mancata inclusione di tale rifiuto misto in detta lista - Conseguenze»
Nel procedimento C‑259/05,
avente ad oggetto la domanda di pronuncia pregiudiziale proposta alla   Corte ai sensi dell’art. 234 CE, dal Rechtbank te Rotterdam (Paesi   Bassi), con ordinanza 8 giugno 2005, pervenuta in cancelleria il 20   giugno 2005, nel procedimento penale contro
Omni Metal Service,
LA CORTE (Prima Sezione),
composta dal sig. P. Jann, presidente di sezione, e dai sigg. J.N. Cunha   Rodrigues, K. Schiemann (relatore) e M.. Ileič e E. Levits, giudici,
avvocato generale: sig. P. Mengozzi
cancelliere: sig. J. Swedenborg, amministratore
vista la fase scritta del procedimento e in seguito alla trattazione   orale del 7 settembre 2006,
considerate le osservazioni presentate:
- per la Omni Metal Service, dagli avv.ti R. Sinke e B. Veldhoven,   advocaten;
- per il governo dei Paesi Bassi, dalle sig.re H.G. Sevenster e M. de   Mol, nonché dal sig. P. van Ginneken, in qualità di agenti;
- per il governo portoghese, dal sig. L. Fernandes e dalla sig.ra M.   Ribes, in qualità di agenti;
- per la Commissione delle Comunità europee, dal sig. M. Konstantinidis,   in qualità di agente, assistito dagli avv.ti P. Kugel, T. Ormond e P.   Kuypers, advocaten,
sentite le conclusioni dell’avvocato generale, presentate all’udienza   del 15 febbraio 2007,
ha pronunciato la seguente
Sentenza
1 La domanda di decisione pregiudiziale verte sull’interpretazione del   regolamento (CEE) del Consiglio 1° febbraio 1993, n. 259, relativo alla   sorveglianza e al controllo delle spedizioni di rifiuti all’interno   della Comunità europea, nonché in entrata e in uscita dal suo territorio   (GU L 30, pag. 1), come modificato dal regolamento (CE) della   Commissione 28 dicembre 2001, n. 2557 (GU L 349, pag. 1; in prosieguo:   il «regolamento n. 259/93»).
2 Detta domanda è stata presentata nell’ambito di un procedimento penale   promosso contro l’Omni Metal Service per aver esportato rifiuti di cavi   elettrici dalla Spagna in Cina, con transito attraverso il territorio   dei Paesi Bassi, senza aver previamente notificato tale spedizione alle   autorità olandesi.
Contesto normativo
3 L’art. 1 del regolamento n. 259/93 dispone:
«1. Il presente regolamento si applica alle spedizioni di rifiuti   all’interno della Comunità, nonché in entrata e in uscita dalla stessa.
(...)
3. a) Le spedizioni di rifiuti destinati unicamente al ricupero e   riportati nell’allegato II sono parimenti escluse dal disposto del   presente regolamento, fatto salvo quanto previsto dalle lettere b), c),   d) ed e) in appresso, dall’articolo 11 nonché dall’articolo 17,   paragrafi 1, 2 e 3. (...)».
4 Ai sensi dell’allegato II del regolamento n. 259/93, intitolato «Lista   verde di rifiuti»:
«Indipendentemente dal fatto che figurino o meno in questa lista, i   rifiuti non possono essere spediti come rifiuti della lista verde se   risultano contaminati da altri materiali in modo tale che a) i rischi   associati ai rifiuti aumentino tanto da giustificarne l’inserimento   nella lista ambra o rossa, o che b) non sia possibile ricuperare i   rifiuti in modo sicuro per l’ambiente.
GA. Rifiuti di metalli e loro leghe sotto forma metallica, non   dispersibile
(...)
GA 120 7404 00 Rifiuti e rottami di rame
(...)
GC 010 Rifiuti provenienti da assemblaggi elettrici costituiti   unicamente da metalli o leghe
GC 020 Rottami elettronici (per esempio lastre di circuiti stampati,   componenti elettronici, fili, ecc) e componenti elettronici recuperati   che possono essere utilizzati per il recupero di metalli comuni e   preziosi
(...)
Compresi, ma non limitati a:
GH 010 3915 Rifiuti, trucioli e frammenti di plastiche di:
(...)
(...)».
5 Ai sensi dell’art. 17 del regolamento n. 259/93:
«1. Prima della data di applicazione del presente regolamento, la   Commissione notifica a tutti i paesi cui non si applica la decisione   dell’OCSE [decisione del Consiglio dell’Organizzazione di Cooperazione e   Sviluppo Economici 30 marzo 1992, sul controllo dei movimenti   transfrontalieri di rifiuti destinati ad operazioni di recupero]   l’elenco dei rifiuti riportato nell’allegato II e chiede conferma   scritta che tali rifiuti non sono soggetti a controllo nel paese di   destinazione e che questo ultimo accetta che determinate categorie di   detti rifiuti siano spedite senza ricorrere alle procedure di controllo   applicabili agli allegati III o IV, ovvero chiede di indicare se alcuni   di detti rifiuti sono soggetti a tali procedure o alla procedura di cui   all’articolo 15.
(...)
2. Se i rifiuti di cui all’allegato II vengono esportati, sono destinati   ad operazioni di ricupero in un impianto funzionante o autorizzato a   funzionare nel paese importatore conformemente alla legislazione   nazionale applicabile. ()
()
8. Quando i rifiuti destinati al ricupero, di cui agli allegati III e IV   nonché i rifiuti destinati al ricupero che non siano ancora stati   inclusi in nessuno degli allegati II, III o IV vengono esportati verso o   attraverso un paese cui non si applica la decisione dell’OCSE:
- si applica per analogia l’articolo 15, ad eccezione del paragrafo 3;
- è possibile sollevare obiezioni fondate unicamente in conformità   dell’articolo 7, paragrafo 4.
Salvo disposizione contraria prevista in accordi bilaterali o   multilaterali conclusi in conformità dell’articolo 16, paragrafo 1,   lettera b) e in base alla procedura di controllo di cui al presente   articolo, paragrafi 4 o 6 o all’articolo 15».
6 L’art. 15 del regolamento n. 259/93 stabilisce la procedura   applicabile in caso di esportazione di rifiuti destinati ad essere   smaltiti. Tale procedura implica in particolare una notifica   all’autorità competente di transito.
7 L’art. 26, n. 1, lett. a), di detto regolamento dispone:
«Costituisce traffico illecito qualsiasi spedizione di rifiuti:
a) effettuata senza che la notifica sia stata inviata a tutte le   autorità competenti interessate conformemente al presente regolamento,
(...)».
8 Il regolamento (CE) della Commissione 12 luglio 1999, n. 1547, che   stabilisce la procedura di controllo prevista dal regolamento (CEE) del   Consiglio n. 259/93 in relazione alle spedizioni di determinati tipi di   rifiuti verso taluni paesi ai quali non si applica la decisione   dell’OCSE n. C(92) 39/def. (GU L 185, pag. 1), come modificato dal   regolamento (CE) della Commissione 2 dicembre 2003, n. 2118 (GU L 318,   pag. 5), prevede, come risulta dal suo allegato D, che sono accettate   dalla Cina, senza ricorso a nessuna delle procedure di controllo   previste dal regolamento n. 259/93, ma mediante ispezione previa   obbligatoria da parte della China National Import and Export Commodities   Inspection Corporation, le spedizioni di rifiuti figuranti nelle voci GA   120 740400, GC 020, nonché nella sezione GH dell’allegato II del   regolamento n. 259/93.
Causa principale e questioni pregiudiziali
9 Stabilita in Francia, la società Omni Metal Service è perseguita   dinanzi al Rechtbank te Rotterdam in base al combinato disposto   dell’art. 10.60, primo comma, della legge sulla gestione dell’ambiente (Wet   milieubeheer) e dell’art. 26, primo comma, del regolamento n. 259/93.
10 Le viene addebitato, in violazione delle disposizioni del regolamento   n. 259/93, di aver esportato, intorno al 15 marzo 2004, dalla Spagna in   Cina, con transito attraverso Rotterdam, 17 container contenenti rifiuti   di cavi elettrici (costituiti da un nucleo in rame ricoperto da una   guaina in PVC e aventi diametri variabili con dimensioni fino a 15 cm)   destinati ad essere trattati ai fini della loro riutilizzazione, senza   aver notificato tale spedizione alle autorità competenti.
11 Secondo l’Openbaar Ministerie (Pubblico Ministero), essendo siffatti   rifiuti costituiti non da fili o da cavi di uso domestico, bensì da cavi   sotterranei di diametro rilevante destinati al trasporto di elettricità,   gli stessi rifiuti non costituirebbero rottami elettronici ai sensi   della voce GC 020 della lista verde di rifiuti. Poiché la combinazione   non separata di rame e di PVC non figura nench’essa, in quanto tale, in   questa lista né nelle liste di cui agli allegati III o IV del   regolamento n. 259/93, e dovendo la spedizione avere luogo in uno Stato   non membro dell’OCSE, una notifica sarebbe stata richiesta, in   particolare presso l’autorità olandese, nella sua qualità di autorità di   transito, come risulta dal combinato disposto degli artt. 15 e 17, n. 8,   del detto regolamento.
12 L’Openbaar Ministerie è dell’avviso che l’interpretazione così   caldeggiata si impone, tenuto conto, da un lato, della necessità di   interpretare restrittivamente le categorie di rifiuti la cui spedizione   non è disciplinata dal regolamento n. 259/93 e, dall’altro, dei precetti   della sentenza 25 giugno 1998, causa C‑192/96, Beside e Besselsen (Racc.   pag. I‑4029, punti 32 e 34).
13 Per contro, l’Omni Metal Service considera che i rifiuti di cui   trattasi nella causa principale rientrano senz’altro nella summenzionata   voce GC 020, in quanto ai fini di tale qualifica l’unico elemento   decisivo è la composizione dei cavi e non il loro diametro o la loro   provenienza. Inoltre, la prassi seguita in Spagna, paese di spedizione,   consisterebbe, in presenza di una combinazione di vari rifiuti figuranti   nella lista verde, nel considerarli come appartenenti a tale lista, e   nel seguire di conseguenza la procedura relativa alla stessa. La   politica della Cina sarebbe analoga, limitandosi tale Stato terzo, nel   caso di una combinazione di rame e di PVC, a subordinare l’importazione   ad un obbligo di ispezione previa da parte della China National Import   and Export Commodities Inspection Corporation nello Stato di spedizione.
14 È in tale contesto che il Rechtbank te Rotterdam ha deciso di   sospendere il procedimento e di sottoporre alla Corte le seguenti   questioni pregiudiziali:
«1) Se residui di cavo come quelli controversi (aventi in parte un   diametro di 15 cm) possano essere considerati come “rottami elettronici,   come fili ecc., ai sensi della voce GC 020 della lista verde.
2) Qualora la prima questione sia risolta in senso negativo, se una   combinazione di sostanze della lista verde, peraltro non figurante come   tale in siffatta lista, possa o debba essere considerata come una   sostanza della lista verde e se per questa possa essere effettuato il   trasporto per il recupero di siffatta combinazione di sostanze, senza   che trovi applicazione la procedura di notifica.
3) Se a questo riguardo sia necessario che i rifiuti vengano presentati   o trasportati in maniera differenziata».
Sulle questioni pregiudiziali
Sulla prima questione
15 In limine, occorre ricordare che, quando la Corte è adita con rinvio   pregiudiziale, la sua funzione consiste nel chiarire al giudice   nazionale la portata delle norme comunitarie al fine di consentire a   quest’ultimo di applicare correttamente dette norme ai fatti di cui   detto giudice è investito, piuttosto che nel procedere essa stessa a   tale applicazione, tanto più che la Corte non dispone necessariamente di   tutti gli elementi indispensabili a tale riguardo.
16 Il procedimento di rinvio pregiudiziale previsto all’art. 234 CE   istituisce infatti una stretta collaborazione, basata sulla ripartizione   dei compiti, tra i giudici nazionali e la Corte e costituisce uno   strumento per mezzo del quale la Corte fornisce ai giudici nazionali gli   elementi di interpretazione del diritto comunitario che sono loro   necessari per la soluzione delle controversie che sono chiamati a   dirimere (sentenza 7 novembre 2002, cause riunite da C‑260/00 a   C‑263/00, Lohmann e Medi Bayreuth, Racc. pag. I‑10045, punto 27).
17 Per contro, la Corte non è competente a pronunciarsi sui fatti della   causa a qua o ad applicare a provvedimenti o a situazioni nazionali le   norme comunitarie di cui essa ha fornito l’interpretazione, dato che   tali questioni rientrano nella competenza esclusiva del giudice   nazionale (v., in particolare, sentenze 5 ottobre 1999, cause riunite   C‑175/98 e C‑177/98, Lirussi e Bizzaro, Racc. pag. I‑6881, punto 38, e   22 giugno 2000, causa C‑318/98, Fornasar e a., Racc. pag. I‑4785, punto   32).
18 Stando così le cose, occorre intendere la prima questione nel senso   che essa mira a stabilire se la voce GC 020 della lista verde di rifiuti   debba essere interpretata nel senso che essa comprende, e se del caso a   quali condizioni, fili di cablaggio elettrico.
19 A questo proposito, dalla formulazione della detta voce risulta che i   rifiuti che essa comprende sono i rottami elettronici nonché i   componenti elettronici recuperati da cui è possibile estrarre metalli.   Come ha sottolineato il governo olandese, i fili di cablaggio sono dal   canto loro menzionati soltanto come esempio di siffatti rottami   elettronici.
20 Ne consegue che, come giustamente hanno sostenuto il detto governo e   la Commissione, e contrariamente a quanto ha fatto valere la Omni Metal   Service, la voce GC 020 riguarda esclusivamente i fili di cablaggio   provenienti da equipaggiamenti elettronici. Per contro, tale voce non si   applica in presenza di altri tipi di fili di cablaggio, in particolare   quelli che provengano da equipaggiamenti o da assemblaggi elettrici, dal   momento che la voce GC 010 della lista verde dei rifiuti specifica del   resto espressamente a proposito dei rifiuti provenienti da tali   assemblaggi che essi appartengono a tale voce soltanto se costituiti   unicamente da metalli o leghe.
21 Benché le descrizioni fornite dal giudice a quo concernenti i cavi di   cui trattasi nella causa principale sembrino tali da suggerire che non   si tratta di fili di cablaggio che abbiano fatto parte di   equipaggiamenti elettronici, la Omni Metal Service ha sostenuto   all’udienza che tali cavi non erano stati affatto esclusivamente   destinati al trasporto sotterraneo di elettricità, come sostiene il   governo olandese, ma che essi provenivano appunto da tali   equipaggiamenti elettronici.
22 Come si è ricordato ai punti 15-17 della presente sentenza,   l’accertamento dei fatti necessario al riguardo rientra tuttavia nella   competenza del giudice a quo.
23 Tenuto conto di quanto precede, si deve risolvere la prima questione   dichiarando che la voce GC 020 della lista verde di rifiuti figurante   nell’allegato II del regolamento n. 259/93 deve essere interpretata nel   senso che essa comprende fili di cablaggio soltanto a condizione che   questi provengano da equipaggiamenti elettronici.
Sulla seconda e sulla terza questione
24 In limine, si deve rilevare che la causa principale riguarda   l’esportazione di cavi elettrici composti da un nucleo di rame ricoperto   da una guaina in PVC e non l’esportazione di tali nuclei o guaine che   siano stati precedentemente separati fra di loro.
25 In tali circostanze, occorre intendere la seconda e la terza   questione del giudice a quo nel senso che esse mirano in sostanza a   stabilire se il regolamento n. 259/93 debba essere interpretato nel   senso che il regime di spedizione istituito in forza di detto   regolamento per quanto riguarda i rifiuti figuranti nella lista verde   dei rifiuti si applica ad un tipo di rifiuto composito che, benché non   menzionato in detta lista, combina due sostanze figuranti entrambe nella   stessa lista.
26 Secondo i governi olandese e portoghese, tale questione richiederebbe   una soluzione negativa. Al contrario, la Omni Metal Service conferma la   tesi precedentemente formulata da essa dinanzi al giudice a quo, secondo   cui tale rifiuto composito deve rientrare nell’ambito del regime   applicabile alla lista verde dei rifiuti.
27 La Commissione sostiene, dal canto suo, che la questione se una   combinazione di sostanze figuranti nella lista verde dei rifiuti possa   essere spedita senza previa notifica dipende dalle circostanze di   ciascun caso di specie. A suo avviso, una sottrazione all’obbligo di   notifica sarebbe in particolare ammissibile in caso di accettazione da   parte del paese di destinazione dei rifiuti di cui trattasi ai fini del   loro recupero, purché tutte le sostanze considerate siano effettivamente   presenti nella lista verde dei rifiuti e ciò non sia impedito dal grado   di contaminazione dei vari rifiuti.
28 Per contro, dalla frase introduttiva dell’allegato II del regolamento   n. 259/93 si dedurrebbe che un assoggettamento al regime della lista   verde dei rifiuti sarebbe escluso ogni volta che ci si trovi in presenza   di un rischio eccessivo per l’ambiente o di un’impossibilità di   recuperare razionalmente le varie sostanze considerate. Nella causa   principale, la Commissione ritiene che una notifica fosse sicuramente   richiesta in quanto il PVC non sarebbe sempre senza pericolo per   l’ambiente.
29 Come la Corte ha precedentemente rilevato, risulta in particolare dal   sesto e dal nono considerando’ del regolamento n. 259/93 che il sistema   adottato per la sorveglianza e il controllo delle spedizioni di rifiuti   all’interno degli Stati membri istituito da detto regolamento risponde   alla necessità di salvaguardare, proteggere e migliorare la qualità   dell’ambiente e che esso mira a consentire alle autorità competenti di   adottare tutti i provvedimenti necessari per la protezione della salute   umana e dell’ambiente (v. sentenza 28 giugno 1994, causa C‑187/93,   Parlamento/Consiglio, Racc. pag. I‑2857, punto 18).
30 L’undicesimo e il dodicesimo considerando’ del regolamento n. 259/93   confermano dal canto loro che il controllo e la sorveglianza istituiti   da detto regolamento mirano a proteggere l’ambiente, non soltanto nella   Comunità, ma anche nei paesi terzi nei quali i rifiuti sono esportati a   partire da essa.
31 Quanto al fatto che le spedizioni di rifiuti destinati ad essere   recuperati e figuranti nella lista verde dei rifiuti sono,   eccezionalmente, generalmente esclusi dalle procedure di controllo   istituite dal regolamento n. 259/93 in forza dell’art. 1, n. 3, lett.   a), di quest’ultimo, esso si spiega, come sottolineato nel   quattordicesimo considerando’ dello stesso regolamento, per il fatto   che tali rifiuti non dovrebbero di regola presentare rischi per   l’ambiente se sono recuperati secondo le regole d’arte nel paese di   destinazione. Da tale precisazione risulta che l’iscrizione di un tipo   di rifiuto in detta lista e la sua conseguente sottrazione al regime di   controllo e di sorveglianza istituito con il regolamento n. 259/93   costituisce il risultato di un esame preliminare al termine del quale si   è concluso per tale mancanza di rischi.
32 Tenuto conto di quanto precede, si deve considerare che il regime   meno severo applicabile ai rifiuti figuranti in detta lista verde dei   rifiuti, vale a dire il loro non assoggettamento agli aspetti essenziali   delle procedure di controllo e di sorveglianza istituite dal regolamento   n. 259/93, non può, in linea di principio, estendersi a rifiuti non   figuranti in detta lista.
33 In particolare, il fatto che un rifiuto sia composto da due elementi   che, quando sono considerati separatamente, possono costituire rifiuti   compresi nella lista verde dei rifiuti, non può comportare   automaticamente che tale rifiuto composito rientri nell’ambito di detta   lista. Infatti, le condizioni nelle quali può svolgersi il trattamento   dei rifiuti e i rischi ambientali eventuali collegati alla manipolazione   di questi non sono necessariamente identici a seconda che il rifiuto   considerato consista in un insieme composito costituito da più elementi   o che ciascuno dei detti elementi costituisca un rifiuto distinto.
34 A questo proposito, si deve del resto rilevare che la Corte ha   affermato che una mescolanza di rifiuti appartenenti alla lista verde   dei rifiuti poteva appartenere alla categoria «AD 160 rifiuti   municipali/domestici» ai sensi della lista ambra del regolamento n.   259/93, aggiungendo che soltanto una raccolta differenziata o uno   smistamento adeguato di detti rifiuti consentirebbe loro di rientrare in   detta lista verde (v., in tal senso, cit. sentenza Beside e Besselsen,   punti 30 e 31).
35 A fortiori, un rifiuto unico proveniente dalla combinazione   permanente, e non dalla semplice mescolanza incidentale, di due sostanze   principali menzionate nella lista verde dei rifiuti non può rientrare   nell’ambito di detta lista, a meno che non sia menzionato espressamente   in quest’ultima.
36 Per quanto concerne l’approccio sostenuto dalla Commissione, esso non   può essere seguito.
37 In primo luogo, tale approccio non è compatibile con gli obiettivi   perseguiti dal regolamento n. 259/93 in quanto questo mira, come si è   esposto ai punti 28-33 della presente sentenza, a sottrarre le   spedizioni di un tipo di rifiuto ai sistemi di controllo e di   sorveglianza che esso istituisce soltanto a seguito dell’iscrizione di   tale tipo di rifiuto nella lista verde dei rifiuti, al termine di un   esame preliminare dedicato ai rischi ambientali collegati al trattamento   e alla manipolazione del detto rifiuto.
38 In secondo luogo, come è stato giustamente sottolineato dal governo   olandese, un approccio da seguire caso per caso quale proposto dalla   Commissione sarebbe tale da creare un’incertezza del diritto, tanto tra   gli operatori economici che siano in primo luogo chiamati ad effettuare   arbitraggi al riguardo e ad assumerne i rischi, quanto fra le autorità   competenti degli Stati membri.
39 Tenuto conto delle incertezze che esso crea, tale approccio sarebbe   del pari in grado di nuocere all’obiettivo perseguito dal legislatore   comunitario che, ricorrendo alla forma del regolamento per legiferare in   materia di spedizione di rifiuti, ha specificamente inteso garantire   un’applicazione contestuale e concorde della suddetta legislazione in   tutti gli Stati membri, riguardando tale armonizzazione non solo i   requisiti sostanziali in presenza dei quali tali spedizioni possono   essere effettuate, ma anche il procedimento ad esse applicabile   (sentenza 13 dicembre 2001, causa C‑324/99, Daimler Chrysler, Racc. pag.   I‑9897, punti 34 e 67).
40 In terzo luogo, la tesi così difesa dalla Commissione non trova   conforto nel testo del regolamento n. 259/93. In particolare, e   contrariamente a quanto suggerito dalla Commissione, la frase   introduttiva dell’allegato II del regolamento n. 259/93 non è in grado   di giustificare la conclusione secondo la quale ad un rifiuto che   combini due sostanze figuranti nella lista verde dei rifiuti si dovrebbe   applicare il regime previsto per i rifiuti menzionati in detta lista,   purché non ne risulti un rischio eccessivo per l’ambiente o   un’impossibilità di ricuperare razionalmente le varie sostanze   considerate.
41 Non si può infatti equiparare puramente e semplicemente la situazione   considerata dalla detta frase introduttiva che riguarda il caso in cui   un determinato rifiuto è «contaminato» da «un’altra» materia al caso in   cui un rifiuto è costituito da due materie che ne costituiscono entrambe   componenti intrinseche essenziali.
42 Tenuto conto dell’insieme delle precedenti considerazioni, la seconda   e la terza questione vanno risolte dichiarando che il regolamento n.   259/93 deve essere interpretato nel senso che il fatto che un rifiuto   composito combini due sostanze figuranti entrambe nella lista verde di   rifiuti contenuta nell’allegato II di detto regolamento non comporta che   il regime istituito in forza del medesimo regolamento, per quanto   concerne i rifiuti figuranti in tale lista, si applichi al rifiuto   composito di cui trattasi.
Sulle spese
43 Nei confronti delle parti nella causa principale il presente   procedimento costituisce un incidente sollevato dinanzi al giudice   nazionale, cui spetta quindi statuire sulle spese. Le spese sostenute da   altri soggetti per presentare osservazioni alla Corte non possono dar   luogo a rifusione.
Per questi motivi, la Corte (Prima Sezione) dichiara:
1) La voce GC 020 della lista verde di rifiuti figurante nell’allegato   II del regolamento (CEE) del Consiglio 1° febbraio 1993, n. 259,   relativo alla sorveglianza e al controllo delle spedizioni di rifiuti   all’interno della Comunità europea, nonché in entrata e in uscita dal   suo territorio, come modificato dal regolamento (CE) della Commissione   28 dicembre 2001, n. 2557, deve essere interpretata nel senso che essa   riguarda fili di cablaggio soltanto a condizione che questi provengano   da equipaggiamenti elettronici.
2) Il regolamento n. 259/93, come modificato dal regolamento n.   2557/2001, deve essere interpretato nel senso che il fatto che un   rifiuto composito combini due sostanze figuranti entrambe nella lista   verde di rifiuti contenuta nell’allegato II di detto regolamento non   comporta che il regime istituito in forza del medesimo regolamento, per   quanto concerne i rifiuti figuranti in tale lista, si applichi al   rifiuto composito di cui trattasi.
Firme
Testata  registrata presso il Tribunale di Patti Reg. n. 197 del 19/07/2006
