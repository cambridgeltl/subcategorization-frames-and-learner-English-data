La mappa dei siti illegali
Indagati 50 imprenditori titolari di aziende in Lombardia, Liguria, Toscana, Lazio. La Procura di Napoli sta per spedire gli avvisi di garanzia
di Maria Pirro
I cassonetti sono stati svuotati. Ma sono quarantuno le discariche a cielo aperto individuate dall´Asìa nel centro e nelle periferie cittadine. Il censimento degli sversatoi fuorilegge è stato promosso dal Comune, che adesso sollecita il sottosegretario Bertolaso ad affrontare, con un piano di conferimento straordinario, la "fase due" dell´emergenza rifiuti. Intere strade cittadine sono occupate da frigoriferi, materassi, mobili, divani, sacchetti, ma anche mattoni, piastrelle, blocchi di cemento, pneumatici, amianto. Da rifiuti speciali e ingombranti, dunque, ma anche pericolosi e tossici. I siti sono proliferati durante la crisi dei mesi scorsi, come se i rifiuti non raccolti giustificassero comportamenti poco civili. Con il risultato che oggi le discariche abusive si estendono per centinaia di metri, a volte anche per chilometri.
Il caso più eclatante è vicino all´ippodromo di Agnano. Via Ruggiero è per tutto il tragitto, di oltre due chilometri, ricoperta da rifiuti d´ogni genere. Qui anche l´Arpac ha eseguito un sopralluogo e redatto un verbale. Ma la più grossa area di stoccaggio abusivo censita dall´Asìa è in via Fratelli Wright, non lontano dall´aeroporto di Capodichino. Ponticelli invece è il quartiere più tormentato dalle discariche, sia per numero che per quantità di rifiuti.
L´Asìa ha tracciato la mappa delle strade-pattumiera e ha calcolato il volume dei rifiuti da rimuovere: sono circa 5500 metri cubi. Se i cumuli di rifiuti fossero ammassati in un unico punto, riempirebbero un´area vasta come il campo di calcio dello stadio San Paolo. L´emergenza mai finita è a macchia di leopardo. I rifiuti assediano tutte le Municipalità. Unica eccezione, i quartieri di San Ferdinando, Chiaia e Posillipo dove, secondo il censimento del Comune, non ci sono sversatoi illegali. Nella V Municipalità (Vomero-Arenella), altra zona-bene della città, invece le discariche fuorilegge sono due, e si trovano a meno di tre chilometri di distanza l´una dall´altra: in via Camaldolilli e a Cupa Gerolomini i materiali di risulta occupano uno spazio di oltre 100 metri cubi. Anche ai Colli Aminei, dove è partita la raccolta differenziata porta a porta, eliminati i cassonetti, non sono scomparsi i rifiuti per le strade. Si trovano anche nelle aree adiacenti agli ospedali. In via del Serbatoio, per esempio, vicino al Cardarelli, e in via Due Portoni, non lontano dal Cotugno e dal Monaldi, sono abbandonati cumuli per un´area di circa 120 metri cubi.
Ma la situazione peggiore si riscontra nella periferia. La zona Est, infatti, ha un doppio primato negativo: è al primo posto per numero di discariche abusive e per quantità di materiale ammassato, circa un terzo di quello disseminato in tutta la città. Nella VI Municipalità sono undici le strade dell´emergenza: via Ingangi, via Virginia Woolf, via De Roberto; a 600 metri, altra discarica in via Galeoncello. A Ponticelli persino le rampe, da via Palermo a via Madonnelle, sono invase dalla spazzatura. Stessa situazione in via Domenico Resa, via Ettore Pancini, viale della Villa Romana, traversa Cimitero Barra, via dei Mosaici Lotto e via Attila Sallustro.
L´elenco delle discariche a cielo aperto è ancora lungo. Ce n´è una nei pressi del mercato ittico e del parco mai nato della Marinella. In piazza Duca degli Abruzzi residenti esasperati sabato scorso hanno incendiato centinaia di pneumatici che, pieni di acqua stagnante, si erano trasformati in vivai di zanzare.
Altre quattro discariche fuorilegge si trovano a Pianura e a Soccavo, nei pressi del polo artigianale, della bretella stradale, da via Cintia a via Padula, e, nel raggio di due chilometri, in via Pigna e in via Monti. Mesto scenario anche a Cavalleggeri, non lontano dal centro sportivo dell´Università Federico II: via Caserma di Cavalleria e via Cattolica sono strade-pattumiera. Camion "pirata" scaricano rifiuti a ogni ora del giorno.
E poi Agnano. Oltre alla situazione limite di via Ruggiero, a 700 metri, esattamente alle spalle dell´ippodromo, c´è uno sversatoio fuorilegge in via delle Murate. Mentre altre discariche abusive sono a Scampia e a Piscinola, all´altezza della scuola "Alpi" (prolungamento di viale della Resistenza) e in località Cupa Pepillo e Cupa San Giovanni; sulla variante Toscanella e in via del Cassano a Secondigliano, in via Pendino a Chiaiano. E ancora, in via Paternum a San Pietro a Patierno; lungo la parallela a Calata Capodichino (in via Santa Maria ai Monti e in via Masoni) e in salita Scudillo; in via Veterinaria, all´altezza delle scale Paradisiello (zona Orto Botanico); in via Gianturco, all´altezza dell´ingresso della strada provinciale.
Pagina 1 di 2
Altri contenuti che parlano di rifiuti
Ultimora Adnkronos
Da Repubblica.it
Divisione La Repubblica
