Aprono le isole ecologiche. Incentivi per chi partecipa alla raccolta differenziata
21 Maggio 2008 - Entrano in funzione i Centri Comunali di Raccolta (Isole Ecologiche) per la raccolta differenziata, siti sul Lungomare Dante Alighieri ed in via Ilio.  I Centri, nei quali i cittadini trapanesi potranno conferire i rifiuti derivanti dalla raccolta differenziata (carta, vetro, plastica, cartone, lattine, farmaci scaduti, pile esauste), ma anche elettrodomestici, sono gestiti dalla società Trapani Servizi spa, nell’ambito di un apposito protocollo d’intesa con il Comune di Trapani.
Come si ricorderà, le Isole Ecologiche, realizzate dal Comune di Trapani nel 2003, non sono mai stati aperti, in quanto la gestione è di competenza dell’ATO TP 1, mai entrato in funzione. A causa del mancato utilizzo, le due strutture hanno subito atti vandalici, subendo ingenti danni e furti. Proprio alla luce della situazione venutasi a creare, il Comune di Trapani ha chiesto lo scorso anno alla Regione l’assegnazione provvisoria della gestione dei due Centri, in attesa dell’attivazione dei servizi da parte della società d’ambito Terra dei Fenici, con l’obiettivo di raggiungere una duplice finalità: da una parte evitare il perpetuarsi di atti di vandalismo e danneggiamento presso le strutture, dall’altra incentivare la raccolta differenziata, come previsto dalla legge.  A fine giugno dello scorso anno l’Agenzia Regionale per i Rifiuti e le Acque – Osservatorio sui Rifiuti, aveva dato il proprio assenso alla gestione provvisoria dei due Centri da parte del Comune di Trapani.
Affidata la gestione tecnica alla società Trapani Servizi, a seguito di confronto di offerte, la stessa società ha provveduto a ripristinare la funzionalità dei due Centri, recuperando le strutture danneggiate e rimettendo in funzione gli apparati elettrici e di pesatura.  Effettuate le verifiche di funzionalità, ora i Centri sono aperti alla cittadinanza. Contestualmente, il Sindaco Girolamo Fazio ha emanato un’ordinanza che, nelle more della definizione dell’apposito regolamento, fissa le misure straordinarie ed urgenti per limitare il fenomeno dell’abbandono dei rifiuti nell’ambito del territorio comunale, che determina gravi problemi di natura igienico – ambientale, anche attraverso l’attivazione delle isole ecologiche.
L’ordinanza, che è pubblicata interamente sul sito internet del Comune www.comune.trapani.it, obbliga tutte le utenze domestiche a conferire in regime di raccolta differenziata i rifiuti solidi urbani con le seguenti modalità:  i rifiuti secchi non riciclabili, indifferenziati e umidi vanno conferiti, mediante l’impiego di sacchetti chiusi con idoneo legaccio, negli appositi cassonetti distribuiti sul territorio comunale da Ottobre a Marzo tutti i giorni dalle 17.00 alle 22.00 e da Aprile a Settembre tutti i giorni dalle 18.00 alle 22.00. Gli stessi rifiuti possono essere consegnati agli operatori ecologici che si occupano del servizio porta a porta, ove previsto, entro le ore 9.00 di ogni giorni.
Carta, cartone, vetro, lattine, plastica, farmaci scaduti e pile esauste vanno invece smaltiti o conferendoli presso le campane stradali a qualsiasi ora del giorno o portandoli presso il Centro Comunale di Raccolta del Lungomare Dante Alighieri.  I rifiuti ingombranti devono essere smaltiti o richiedendo l’intervento dell’apposito servizio istituito presso il Settore Territorio ed Ambiente – Servizio Ecologia o conferendoli presso il Centro Comunale di Raccolta del Lungomare Dante Alighieri.
Gli imballaggi in vetro o cartone, provenienti da attività di somministrazione, ristorazione e commerciali devono essere conferiti direttamente alla ditta Esa – Ecoservizi con le modalità indicate dalla stessa ditta, come previsto dall’ordinanza sindacale n. 37 del 12 febbraio 2007. Modalità per il conferimento dei rifiuti presso le Isole Ecologiche. Il centro comunale di raccolta del Lungomare Dante Alighieri è aperto per tutto l’anno tutti i giorni, tranne il Giovedì e la Domenica, osservando i seguenti orari: dal lunedì al venerdì (escluso giovedì) dalle 13.00 alle 19.00 ed il sabato dalle 9.00 alle 15.00. Il centro comunale di raccolta di via Ilio invece è aperto esclusivamente il giovedì, in concomitanza con il mercato settimanale che si tiene in Piazzale Ilio, per consentire agli operatori commerciali il conferimento dei rifiuti presso la struttura.
Presso i centri comunali di raccolta possono essere conferiti carta, cartone, vetro, plastica, lattine ed altri tipi di metallo, legno, oli e grassi, abiti, vernici, inchiostri, adesivi, medicinali, batterie e pile, apparecchiature elettroniche, ingombranti, rifiuti misti di costruzioni e demolizioni (per modeste quantità). Nelle isole ecologiche è vietato conferire rifiuti speciali per i quali lo smaltimento è a carico del produttore.  I cittadini che si recano presso i centri comunali di raccolta dovranno attenersi scrupolosamente alle disposizioni degli operatori che gestiscono le strutture.
Chi può conferire i rifiuti presso i Centri Comunali di Raccolta. Possono conferire i rifiuti presso l’isola ecologica del Lungomare Dante Alighieri i cittadini residenti nel Comune di Trapani, i cittadini, anche non residenti nel Comune di Trapani, iscritti a ruolo TARSU del Comune di Trapani, i commercianti titolari di negozi di vicinato, con esercizi commerciali ubicati nel territorio comunale, iscritti a ruolo TARSU del Comune di Trapani. Tali commercianti possono conferire i propri rifiuti per quantitativi limitati e di modesta quantità, con esclusione di imballaggi, ingombranti ed elettrodomestici vari (R.A.E.E.), se derivanti dalla propria attività commerciale. Per il conferimento di questi rifiuti è necessaria la sottoscrizione di un accordo/convenzione con il Comune di Trapani. Altri soggetti quali enti, società, aziende, se iscritti a ruolo TARSU al Comune di Trapani, possono conferire i rifiuti dopo avere sottoscritto un accordo/convenzione con il Comune.
Presso i centri comunali di raccolta possono conferire i rifiuti anche cittadini non residenti nel Comune di Trapani e non iscritti a ruolo TARSU del Comune di Trapani, previo pagamento di una cifra che dovrà essere definita con un diverso provvedimento. Presso l’isola ecologica di via Ilio gli operatori del mercatino settimanale di Piazzale Ilio dovranno obbligatoriamente conferire gli imballaggi in plastica, legno e cartone, nonché tutti i rifiuti non organici prodotti nel corso dell’attività mercatale.
Incentivi per chi partecipa alla differenziata utilizzando l’isola ecologica. In attesa della definizione dell’apposito regolamento, che dovrà essere approvato dal Consiglio Comunale, l’Amministrazione, al fine di incentivare la raccolta differenziata prevista per legge, riconoscerà in via sperimentale nell’anno 2008 ai cittadini trapanesi che aderiranno alla raccolta di carta, vetro e plastica recandosi direttamente presso il Centro Comunale di Raccolta del Lungomare Dante Alighieri un bonus/sgravio pari al 20 per cento della tassa di smaltimento dei rifiuti solidi urbani. L’agevolazione è rivolta alle famiglie trapanesi. Per ottenere l’incentivo i cittadini dovranno esibire, ogni volta che conferiranno i rifiuti presso l’isola ecologica, la carta d’identità ed il codice fiscale o la tessera sanitaria. La liquidazione dell’incentivo sarà corrisposta dal Comune di Trapani nella prima fatturazione riferita all’esercizio successivo.
Fiere e mercati. L’ordinanza emessa dal Sindaco prevede una serie di obblighi per gli operatori commerciali che esercitano la loro attività all’interno di fiere e mercati regolarmente istituiti od anche in forma ambulante. Tali commercianti sono obbligati a munirsi di apposito contenitore per i rifiuti durante lo svolgimento della loro attività. Non potranno depositare a terra, nemmeno temporaneamente, come accade spesso attualmente, alcun tipo di rifiuto, dagli scarti della merce venduta (es. frutta, verdura, etc.) al materiale d’imballaggio (cassette di legno, carta, plastica, etc.). L’area utilizzata, al termine dell’attività di vendita, dovrà essere lasciata pulita e sgombera da ogni cosa. I rifiuti quali scarti di frutta, verdura, etc, chiusi nei sacchetti, dovranno essere conferiti o nei cassonetti o consegnati agli operatori ecologici, mentre gli imballaggi dovranno essere conferiti presso le isole ecologiche. Gli operatori del mercatino del Piazzale Ilio dovranno conferirli presso l’isola ecologica di via Ilio.
Divieti e sanzioni. Chi trasgredisce le regole (abbandona rifiuti di qualsiasi genere nel territorio comunale, fuori dai cassonetti ed in luoghi diversi da quelli stabiliti per la raccolta differenziata, deposita rifiuti sciolti o alla rinfusa nei cassonetti, immette nei cassonetti rifiuti speciali non assimilati, tossici o nocivi, pericolosi e quelli per i quali è stata attivata la raccolta differenziata, deposita rifiuti nei cassonetti quando il loro volume è tale da impedire la chiusura del coperchio, lascia per terra scarti delle attività di mercato, etc), è soggetto all’applicazione di sanzioni amministrative ai sensi di legge, e, nei casi previsti, anche alla denuncia penale.
