Per imbandire la tavola natalizia, se proprio non puoi evitare i prodotti di carta usa e getta, compra solo quelli che non distruggono le foreste. Usa alimenti liberi da Ogm. Attento ai regali hi-tech che contengono prodotti tossici. E, ancora, regala ai tuoi amici una bella bicicletta per muoversi in città. Sono questi alcuni dei dieci consigli che, anche quest’anno, Greenpeace diffonde per rendere il Natale più verde e sostenibile. La guida integrale è disponibile qui: www.greenpeace.org .
Da Bologna l’albero della biodiversità - Il 2010 è stato dichiarato dall’Onu l’Anno internazionale della biodiversità. Per questo Eugea, società nata da un gruppo di entomologi della facoltà di Agraria dell’Università di Bologna, propone a tutti i cittadini di fare per questo Natale “l’albero della biodiversità”: su Facebook ( www.facebook.com/eugeapage ) e sul canale Youtube.
( www.youtube.com/user/eugeachannel ), Eugea fornisce consigli su come creare il proprio albero di Natale ecologico, dalla potatura all’addobbo, senza dover comprare alberi di plastica inquinanti. Gusti bio e giusti dalla Locride - Un regalo biologico e giusto? Per Natale arriva Goel Bio, neonata proposta commerciale biologica del gruppo calabrese Goel che sceglie di stare al fianco degli agricoltori onesti, spesso vessati dalla ‘ndrangheta con uno “stalking” prepotente e spietato. La linea comprende arance e olio extravergine di oliva bio provenienti dalla Locride e dalla Piana di Gioia Tauro ( www.goel.coop ).
Amadori, pollo green - Un pollo “green” e allevato all’aperto è l’idea di Amadori per Natale. Sul www.allevatoallaperto.it è possibile acquistare on line una confezione “Dinner Box” contenente pollo Campese, patate novelle, vino Sangiovese. Sul sito è possibile anche scoprire le caratteristiche e i metodi di allevamento del pollo, che vanta il marchio “100% energia verde”: tutte le fasi di trasformazione sono infatti certificate per l’utilizzo esclusivo di energia proveniente da fonti rinnovabili, come pannelli solari e energia eolica.
Fonte E-Gazzette
Hanno sfilato da piazzale Santa Croce a via XX Settembre, sotto casa del sindaco Vignali. Con fiaccole e striscioni. Erano forse più di duemila i cittadini che sabato sera sono scesi in piazza ancora una volta per manifestare contro il termovalorizzatore. Il video del corteo (di Marco Severo)
Palermo, 14.12.2010 - Il 15 Dicembre p.v. avrà luogo presso la Sala Conferenze della Presidenza della Regione Sicilia, sita in via Magliocco 7 a Palermo, una tavola rotonda sulla Gestione Integrata dei Rifiuti, con la partecipazione dell’Assessore Marino, di altre personalità politiche competenti, del vice Presidente di Confindustria Sicilia, di esperti del settore dei rifiuti e di rappresentanti di Associazioni Ambientaliste.
E’ un’ottima occasione per discutere sulla possibilità che i rifiuti da problema per i cittadini possano diventare risorse e posti di lavoro, così ambiti nella regione col più alto tasso di disoccupazione giovanile.
A tale incontro saranno presenti i rappresentanti delle varie associazioni Rifiuti Zero, quali Rifiuti Zero Palermo, Rifiuti Zero Messina, Rifiuti Zero Trapani e Rete Regionale Rifiuti Zero - Sezione di Aragona, associazioni che si ispirano alla strategia Rifiuti Zero promossa nel mondo da Paul Connett, professore emerito di chimica ambientale della St.Lawerence University di New York e consulente ONU nel settore rifiuti per la sostenibilità ambientale. Le suddette associazioni da anni si adoperano sul territorio della nostra Regione per una gestione sostenibile dei rifiuti.
Le sopracitate associazioni, che contano numerosi soci attivi in più parti dell'isola, precisano che nessuna di esse ha aderito all'associazione Rifiuti Zero Sicilia, annunciata componente della tavola rotonda, e che quindi quest' ultima non le rappresenta, ed inoltre dichiarano che il punto di vista congiunto espresso in altre occasioni dai partecipanti alla menzionata tavola rotonda è in contrasto con la strategia Rifiuti Zero.
In particolare si precisa la non condivisione della soluzione proposta, individuata nella combustione del rifiuto residuo da raccolte differenziate tramite impianti di incenerimento, anche sotto forma di CDR destinato ai cementifici, scelta che, purtroppo, è contenuta nelle linee guida della Regione esitate il 14 ottobre u. s.. Si afferma infatti, che il rifiuto residuo debba essere recuperato ulteriormente in impianti di trattamento meccanico biologico, sottolineando che gli ambientalisti non possono e non devono sostenere che la soluzione ultima sia la combustione del rifiuto residuo, poiché è possibile un ulteriore recupero della materia, unica alternativa all'incenerimento.
Rifiuti Zero Palermo
Roma, 13 dicembre – Anche nel 2009 la centrale Enel a carbone Brindisi sud mantiene il primato dei grandi inquinatori italiani con ben 13 milioni di tonnellate (Mt) di CO2 emesse. Al secondo posto c’è l’Edison di Taranto, con 5,9 Mt di CO2, e al terzo la raffineria Saras di Sarroch, con 5,2 Mt. Però, complici la crisi economica e l’effetto degli interventi di efficienza energetica, l’anidride carbonica totale emessa cala da 538,6 milioni di tonnellate del 2008 a 502 milioni. Rispetto al 1990, quando le emissioni erano a 516,9 milioni, la diminuzione è pari al 3%, comunque meno della metà dell’obiettivo fissato dal Protocollo di Kyoto. I dati sono stati pubblicati in questi giorni da Greenpeace.
La black list ambientalista fotografa il primato negativo della Puglia, la regione con le maggiori emissioni, avendo ben tre delle prime quattro aziende in classifica sul proprio territorio. I dati degli ultimi cinque anni dimostrano comunque una riduzione costante delle emissioni del settore termoelettrico, passate dalle 147 Mt del 2005 alle 122,2 del 2009. “Il merito è anche della massiccia diffusione delle fonti rinnovabili - afferma Domenico Belli, responsabile della Campagna energia e clima di Greenpeace - il cui contributo sulla produzione totale di energia elettrica ha oramai superato il 20%. Esiste un ampio margine per aumentare questa quota verde, ma invece si continua a puntare sul carbone e in un futuro più lontano sul nucleare”.
Secondo l’associazione ecologista, è il momento giusto per orientare il nostro sistema economico produttivo verso soluzioni innovative. Soluzioni, cioè, basate sulle fonti rinnovabili e l’efficienza energetica, capaci di generare occupazione sostenibile e durevole, migliorare la qualità dell’ambiente e della vita delle persone. In tal senso, Greenpeace considera un’occasione mancata la proposta di decreto legislativo, in attuazione della direttiva Rinnovabili della Ue, presentata dal Governo nei giorni scorsi.
Fonte E-Gazzette.it
Sono “volate via” 1200 fiaccole in un battibaleno e la maggior parte delle persone che hanno sfilato sono così rimaste senza fuoco sacro. Colpa della nostra esagerata apprensione. Così crediamo che sia semplice triplicare quel numero e superare abbondantemente le 3000 anime che ieri hanno pacificamente e gioiosamente invaso il centro storico della città di Parma, sotto un cielo terso. Il popolo della salute è partito intorno alle 17 da piazzale Santa Croce, un tripudio di famiglie con bambini in coro contro l'inceneritore, associazioni, gruppi di acquisto solidali, studenti, reti di gruppi ambientalisti. Un lungo serpentone che ha lasciato il segno del proprio passaggio in via D'Azeglio, via Mazzini, via Garibaldi, la città ferma e immobile al passaggio delle fiaccole della speranza, che prevalga la salute sugli interessi. Un corteo pacifico e allegro, nonostante il tema grave e serio. Poi la sorpresa finale. Invece che andare al Duc, dopo il niet a piazza Garibaldi, il corteo è passato in via XX Settembre, proprio dove abita il sindaco Pietro Vignali e qui la fiaccolata ha messo radici. E' emerso un piccolo palco, due casse, un microfono e i discorso finali sono stati fatti davanti alle finestre del sindaco, in una strada stracolma di parmigiani. Un bell'effetto. Qui gli attivisti del no all'inceneritore e del sì alle alternative hanno chiesto a gran voce due cose: una seduta straordinaria del consiglio comunale, da dedicare proprio al tema inceneritore e la messa in pista di un referendum, per dare finalmente la parola ai cittadini, su un tema così discusso. Qui è stato letto il lungo elenco di chi il GCR ha incontrato in questi mesi di duro lavoro, tanti nomi di persone che sono state “informate” e che ora non possono nascondersi dietro la cortina del “non sapevo”. Sul palco anche Rossano Ercolini, che ha testimoniato i progressi dei progetti Rifiuti Zero con la prossima adesione anche di Forte dei Marmi, dove la scorsa primavera era stato sequestrato il vicino inceneritore di Falascaia per avvelenamento delle acque. Gli inceneritori in ritirata fanno ben sperare il popolo di Parma che ora conta su un appoggio raddoppiato dei cittadini, finalmente consci dei rischi che correranno se il progetto dell'inceneritore non verrà bloccato. La prossima settimana intanto partirà una petizione popolare nelle tabaccherie di Parma per sottoscrivere il no all'impianto. Il cielo di Parma ieri notte era terso e illuminato da una luna compiacente. Un altro passo avanti nella strada che porta a rifiuti zero.
Associazione Gestione Corretta Rifiuti e Risorse di Parma - GCR
Parma, 12 dicembre 2010
-511 giorni all'avvio dell'inceneritore di Parma, ORA lo possiamo fermare.
+195 giorni dalla richiesta a Iren del Piano Economico Finanziario del Pai, forse perché l'inceneritore costa 315 milioni di euro?
7 dicembre 2010
L’Associazione Comuni Virtuosi, Rifiuti 21 Network, AICA - Associazione Internazionale Comunicazione Ambientale, Rete Italiana dei Compostatori Domestici e Centro di Ricerca Rifiuti Zero di Capannori hanno elaborato delle proposte di emendamento inviate al Governo e al presidente Napolitano sul decreto rifiuti che recepisce la direttiva comunitaria 98/2008.
Partono da Capannori le proposte di emendamento sul Decreto Rifiuti emanato dal Governo in recepimento della Direttiva Comunitaria 98/2008. Proposte che l'Associazione dei Comuni Virtuosi, l'Associazione Rifiuti 21 Network, L’Associazione Internazionale per la Comunicazione Ambientale, insieme alla Rete Italiana Compostatori Domestici e al Centro Ricerca Rifiuti Zero di Capannori hanno inviato al Presidente della Repubblica, Giorgio Napolitano e al Governo dopo averle elaborate proprio a Capannori alcune settimane fa in occasione di un Seminario Nazionale sui rifiuti. Il documento, ideato nella Settimana europea per la Riduzione dei Rifiuti con importanti convegni che si sono tenuti a Capannori, Genova e in tutta Italia, ha coinvolto i maggiori esperti di rifiuti a livello nazionale e ribadisce l’importanza della raccolta differenziata, dell’autocompostaggio e chiede una maggiore chiarezza normativa. Al centro dell’iniziativa le preoccupazioni delle Associazioni e degli Enti Locali sensibili all’ambiente, che vedono le variazioni normative del Governo Berlusconi come preoccupanti in un quadro dove l’emergenza ambientale cresce sempre più. Nelle variazioni al Decreto 152 si elimina l’obbligo stringente per i comuni di raggiungere elevate percentuali di raccolta differenziata. Sarebbe un balzo all’indietro nella legislazione ambientale, sicuramente in controtendenza rispetto alle politiche europee e uno smacco quei tanti comuni che invece credono fermamente nella virtuosità delle politiche attente all’ambiente e al riciclo. Nel documento inviato a Napolitano in premessa alla puntuale descrizione degli emendamenti proposti, i firmatari ribadiscono “l'importanza della raccolta differenziata sottolineando come passo indispensabile l'efficiente separazione a monte degli scarti organici al fine di evitare le peggiori conseguenze ambientali che mettano a rischio e creino disagi insanabili alle popolazioni aggravando l'onerosità e la difficoltà di gestione delle discariche” e inoltre chiedono di “dare maggiore forza alle politiche di riduzione degli scarti a partire dalla riduzione degli imballaggi e dal riconoscimento dell'auto-compostaggio alle utenze domestiche e non domestiche per trasformare in risorsa gli scarti di materia organica”. “Mente città come S. Francisco con milioni di abitanti hanno adottato l'Obiettivo Zero al 2020- si legge ancora nel documento - in Italia oggi siamo ancora a discutere di nuovi impianti di smaltimento che irrigidiscono i flussi di materia non più verso i ricicli, ma a incenerimento”. Il riciclo della materia si conferma sempre più fulcro di sostenibilità, luogo d’incontro di conoscenze tra comuni, esperti, enti locali , centri di ricerca, università e associazioni per costruire un futuro sostenibile, attento alle buone pratiche, al riciclo e alle creazione di un modello di sviluppo più attento ai limiti del pianeta e alle future generazioni.
Capannori 4.12.2010
Il Centro di Ricerca Rifiuti Zero del Comune di Capannori ha il compito di STUDIARE IL “RIFIUTO RESIDUO” (dopo le Raccolte Differenziate che raggiungono circa il 75% di recupero) allo scopo di ridurlo progressivamente. Questo studio ha portato ad evidenziare che gran parte dei rifiuti che continua ad andare a smaltimento è costituito da imballaggi ed oggetti plastici MONOUSO che dopo pochi secondi diventano perciò rifiuti spesso non riciclabili: shoppers, vasche e vaschette, rasoi usa e getta, contenitori in tetrapack e in plastiche per bibite, cialde e capsule per il caffè ecc, ecc...
QUESTI OGGETTI ED IMBALLAGGI RAPPRESENTANO UN ERRORE DI PROGETTAZIONE TOTALMENTE A CARICO DI NOI UTENTI costretti a pagarne gli effetti sia ambientalmente (per l’interramento e/o la combustione di questi scarti) che economicamente.
OCCORRE PER QUESTO UNA MAGGIORE RESPONSABILITA’ DA PARTE DEI PRODUTTORI E DELLA GRANDE DISTRIBUZIONE NEL RENDERSI DISPONIBILI A DIMINUIRE DRASTICAMENTE OGGETTI ED IMBALLAGGI USA E GETTA.
Ma anche TUTTI NOI possiamo favorire questa “presa di coscienza” da parte dei produttori orientandoci verso l’acquisto di prodotti RIUSABILI, RICICLABILI E COMPOSTABILI. Tutti noi, proprio in questi giorni di festività natalizie, recuperandone così anche il messaggio di SOLIDARIETA’ e di SOBRIETA’, dovremmo “dare un segnale” RENDENDOCI INDISPONIBILI AD ACQUISTARE PRODOTTI che dopo pochi minuti finiscono per riempire il sacchetto della spazzatura.
Si possono acquistare prodotti alla spina, possibilmente di “filiera corta” e comunque acquistare prodotti che una volta consumati possono essere riusati o almeno riciclati.
IL PROGETTO RIFIUTI ZERO DEL COMUNE DI CAPANNORI (che ha aperto presso il Comune uno “sportello informativo” aperto il lunedi’, il martedi’ e il sabato dalle 10,15 alle 12) ritiene che questo “senso di responsabilità” che tende ad accumunare produttori ed esercenti e cittadini/consumatori possa contribuire anche a farci recuperare quel senso di spiritualità e di solidarietà che la spasmodica corsa verso la corsa ai “consumi” e allo SPRECO hanno offuscato.
In occasione della Giornata mondiale contro l'incenerimento dei rifiuti promossa da G.A.I.A - Global Alliance for Incinerator Alternatives, l'ass. Rifiuti Zero Trapani organizza un incontro informativo sui danni alla salute, all’ambiente e all’economia causati dagli impianti di incenerimento dei rifiuti, venerdì 3 dicembre 2010 alle ore 21 presso i locali del Caffé sotto il mare in via Libertà 78 a Trapani.
Durante l'incontro sarà proiettato il promo video web tratto dal film documentario in lavorazione " Sporchi da morire " di Marco Carlucci.
L' incenerimento dei rifiuti, non solo non garantisce un risparmio né energetico né economico, ma è fra tutte le tecnologie la meno rispettosa per la salute.
In Italia gli inceneriori ricevono il sussidio dai Cip6, cioè oltre il 7% dell'importo della bolletta elettrica. I Cip 6 sono preziose risorse da dedicare alle vere fonti rinnovabili, in Italia sono utilizzati illecitamente per strapagare impianti di incenerimento che bruciano scarti di raffineria e di lavorazioni industriali, plastica dai rifiuti urbani e assimilati e molte altre sostanze inquinanti, che contribuiscono all'incremento delle malattie. L'Italia e' stata sottoposta a procedura di infrazione da parte dell'UE ed e' stata condannata. Se sei un utente, privato o aziendale, titolare di un contratto di energia elettrica, puoi chiedere la restituzione della somma che dal 2001 ad oggi e' stata illecitamente utilizzata, e pretendere di non pagarla in futuro. Sarà possibile durante l'incontro informativo, aderire alla vertenza legale contro i Cip 6, promossa dall'ass. Diritto al Futuro , presentando una fotocopia del documento di identità e una bolletta del gestore elettrico.
E' un tuo diritto. Ogni diritto non esercitato e' un diritto perso.
Si ringrazia il "Caffé sotto il mare" di Trapani.
Ass. Rifiuti Zero Trapani
tel. + 39 339 3104845
GAIA, Global Alliance Inceneritor Alternatives, festeggia 10 anni di vittorie di tutta la comunità che lotta per Rifiuti Zero.
Il 1° dicembre 2010, per la 9a Giornata Mondiale contro l’incenerimento dei rifiuti, a Capannori e a Trapani, in Italia, a Cancun, in Messico, Quezon City, nelle Filippine, a Santiago del Cile, a Berkeley, USA, a Bruxelles, Belgio, un’alleanza internazionale di gruppi di cittadini chiede la fine dei sussidi pubblici per gli impianti d’incenerimento.
GAIA, Global Alliance Incinerator Alternatives che comprende oltre 650 membri provenienti da 92 paesi del mondo, ha sollecitato i governi di tutto il mondo ad impegnarsi formalmente ad adottare la strategia Rifiuti Zero. Ciò implica che il sistema di gestione dei rifiuti si basi sulla prevenzione, riduzione, riutilizzo, riciclaggio e compostaggio e non sull’incenerimento e sullo smaltimento in discarica. Ci sono validi motivi per passare alla strategia Rifiuti Zero come sottolinea GAIA quali l’inquinamento tossico dovuto alle emissioni di gas serra e gli elevati costi degli impianti di incenerimento.
“Dieci anni di lavoro, attraverso i continenti per fermare gli inceneritori, dimostrano chiaramente che Rifiuti Zero è un'alternativa vincente per il clima, l'ambiente, la nostra salute e le nostre economie”, ha detto Christie Keith, co-coordinatrice internazionale di GAIA. “Mentre i negoziatori Onu si riuniscono a Cancun, in Messico, in occasione del vertice sul clima, li invito a non essere ingannati dal sistema delle discariche e a non accettare l'incenerimento come energia verde". La Zero Waste Italia ha aderito insieme a gruppi di cittadini di tutto il mondo a questa giornata di azione mondiale con la diffusione di un messaggio: la strategia “Rifiuti Zero” è una scelta sensata rispetto al problema del riscaldamento globale e alle tecnologie sullo smaltimento dei rifiuti, costose ed inefficienti quali discariche e inceneritori, comprese le tecnologie che producono “energia da rifiuti” come impianti al plasma, gassificazione, incenerimento e cementifici. “Adottare la strategia “Rifiuti Zero” ha notevoli benefici per la conservazione delle risorse, il risparmio energetico e la riduzione delle emissioni di gas a effetto serra", hanno detto Rossano Ercolini e Patrizia Lo Sciuto, coordinatori della Zero Waste Italia. “Allo stesso tempo, il programma “Rifiuti Zero” crea molti posti di lavoro e rafforza le economie”. La Zero Waste Italia e GAIA collaborano insieme quest'anno per la “Giornata Globale di Azione contro gli sprechi e l'incenerimento”, che coincide con il vertice delle Nazioni Unite sui cambiamenti climatici che hanno avuto inizio il 29 novembre 2010 a Cancun, in Messico. Numerose comunità attraverso i cinque continenti celebreranno questa giornata con diverse azioni, conferenze pubbliche, trasmissioni radiofoniche speciali, proiezioni di film e altri eventi. Spesso sono promossi e finanziati progetti che si nascondono con il nome di “energia rinnovabile” ma sono sulla gestione dei gas da discarica, sul combustibile da rifiuti e altri progetti di energia da rifiuti. Essi sono assolutamente incompatibili con il riutilizzo, il riciclo e il compostaggio dal momento che i rifiuti, materiali post-consumo, dovrebbero essere riutilizzati, riciclati e compostati, come la carta, la plastica e l’organico. Gli investimenti per le discariche, le tecnologie di energia da rifiuti “waste-to-energy” e le tecnologie di smaltimento come l'incenerimento minano gli sforzi delle politiche di riduzione della produzione dei rifiuti e minacciano l'economia del riciclo, in particolare l’economia informale dei raccoglitori e cenciaioli. Quest'anno, GAIA festeggia il suo 10° Anniversario dalla sua fondazione nel 2000 a Johannesburg, in Sud Africa.
Durante questo decennio, gruppi d’interesse pubblico e numerosi individui hanno dimostrato gli effetti tossici dovuti all’incenerimento dei rifiuti e hanno promosso altri metodi di gestione sostenibile dei rifiuti attraverso l'attuazione di alternative sicure solo sulla base di “Rifiuti Zero”. Quest'anno, il crescente movimento di GAIA chiede ai governi di imparare dall'esperienza, abbandonare questa costosa tecnologia che genera lo spreco delle risorse e abbracciare le strategie basate su Rifiuti Zero. Zero Waste Italia e GAIA, unendosi con la comunità di tutto il mondo che lotta contro discariche e inceneritori obsoleti, esprimono la speranza che i governi ascoltino il loro appello a “smettere di cestinare il clima”, sostenere "Rifiuti Zero per Riscaldamento Globale Zero", indirizzare i fondi destinati al settore dei rifiuti verso progetti di recupero e riciclo delle risorse.
Zero Waste Italia
zerowasteitalia@gmail.com
GAIA in America Latina - Magdalena Donoso (a Cancún) 56 9 96.526.550 magdalena@no-burn.org
GAIA in Europa - Joan Marc Simon (Bruxelles, Belgio) 32.486.832.576 jm.simon @ no-burn.org
GAIA in USA - Monica Wilson (Berkeley, USA) 1 510-883-9490 ext 103, monica@no-burn.org
prof. Paul Connett
Un giorno intenso e proficuo quello di Paul Connett a Napoli. Il 26 “bagno di folla” nel comune di Boscoreale con centinaia di persone dell’area vesuviana impegnate a contrastare la discarica di Terzigno a cui Paul Connett e Rossano Ercolini hanno portato un applauditissimo sostegno, La sera conferenza in una sala consiliare gremita a somma Vesuviana dove il comune con il sindaco hanno celebrato l’avvenuta adesione alla strategia rifiuti zero. Poi in crescendo il 27 mattina presso l’Università Federico II incontro nazionale con L’ANPAS che ha lanciato la propria adesione al percorso rifiuti zero sostenendo la proposta per uscire dalla crisi rifiuti di Napoli la “ricetta” dei “10 PASSI PER RIFIUTI ZERO” basati non sulla tecnologia ma sulla mobilitazione della società civile napoletana e campana. Dopo il saluto del Presidente nazionale ANPAS sono intervenute anche molte altre importanti associazioni a sostegno della iniziativa quali le MISERICORDIE, il WWF, LEGAMBIENTE, ARCI, AUSER e il professor RENATO BRIGANTI docente di economia presso l’Università Federico II. Formidabile le conclusioni di CARMINE LIZZA responsabile della Protezione Civile di ANPAS che dopo l’intervento di Paul Connett salutato da ripetuti applausi ha affermato con questa iniziativa partirà un fitto lavoro comune a favore di rifiuti zero non solo per Napoli ma per tutti i 1000 comuni in cui ANPAS opera. Nel pomeriggio incontro con i ragazzi dell’Azione cattolica di Casalnuovo a cui hanno partecipato oltre 100 persone, poi l’abbraccio ai rappresentanti del COMITATO DI ACERRA che continuano a battersi contro l’inceneritore. Insomma, la RETE ITALIANA RIFIUTI ZERO CONTINUA A RITENERE LA QUESTIONE DI NAPOLI “UNA QUESTIONE NAZIONALE”in cui, forse, cominciano ad affacciarsi elementi di ragionevole speranza basati su di una crescente consapevolezza della società civile e del volontariato. Un grazie alla Fondazione Partecipazione e Volontariato che fornisce molti spunti di elaborazione a questo originale percorso.
Report a cura di Ambientefuturo news
Denso programma legato alla assunzione della prospettiva Rifiuti Zero da parte di questa importantissima Associazione di Pubbliche Assistenze. Al mattino si svolgerà un incontro nazionale mentre nel pomeriggio Paul Connett con Rossano Ercolini e Tommaso Esposito saranno al Comune di Casalnuovo e di Acerra. Questo appuntamento avviene proprio successivamente alla nuova “discesa” della Commissione Europea che dal 23 al 25 sarà a Napoli per monitorare la situazione. Vale la pena di ricordare che l’interessamento dell’Unione Europea e la conseguente severa presa di posizione sull’operato del Governo sono il frutto di una PETIZIONE inoltrata dalla Rete Italiana Rifiuti Zero e dal Comitato contro l’inceneritore di Acerra a riprova di un lavoro che procede da più di 10 anni. Per l’occasione torneremo a riproporre la “ricetta Rifiuti Zero per Napoli” già messa a punto nel corso del quinto incontro mondiale ZWIA tenutosi proprio a Napoli nel 2009.
Rossano Ercolini, Fabio Lucchesi, Pier Felice Ferri
Trapani 25.11.2010
È stato presentato stamani il progetto pilota “Trapani, provincia Eternit free” che ha come finalità quella di censire, monitorare e soprattutto, cosa non facile, sostituire le coperture in eternit esistenti su tutto il territorio della Provincia di Trapani, con coperture fotovoltaiche, beneficiando così del contributo introdotto dal decreto ministeriale nel febbraio 2007. Al progetto hanno aderito Provincia regionale di Trapani, Asp, Arpa, Legambiente, Azzero C02, Osservatorio rifiuti, club Kyoto. L'utente, il cittadino, il titolare di azienda che vorrà usufruire di questo progetto, avrà presto a disposizione uno sportello che sarà creato ad hoc, al quale ci si può rivolgere per avere maggiori informazioni o per essere seguito passo passo, nel disbrigo delle pratiche che lo porteranno ad un eventuale smaltimento dell'amianto e al montaggio dell'impianto fotovoltaico. Per quanto riguarda i costi, questi verranno sostenuti dai finanziatori privati che supporteranno l'utente nella dismissione dell'amianto e in cambio daranno in affitto l'impianto fotovoltaico da cui potranno usufruire degli introiti del conto energia. In caso contrario, se i costi di smaltimento saranno a carico dell'utente, quest'ultimo potrà in cambio ricevere i proventi del conto energia per il tetto fotovoltaico.
Fonte trapani.trapanicronaca.it
«Make love, not waste», così Paul Connet ha chiuso domenica a Capannori in Toscana il suo incontro al seminario sui rifiuti organizzato dal Comune. Che occuparsi di rifiuti fosse importante ne ero già convinto, ma non avevo ancora riflettuto che in se celasse un forte vento rivoluzionario, l’ho appreso in via definitiva in questa due giorni. In realtà è stato come vivere dentro un documentario di Report. Molte scene le immaginavo commentate dalle voci di denuncia dei giornalisti che ormai tutti abbiamo imparato a conoscere. Era la rubrica delle buone notizie. Era presente il sindaco di Corigliano; quello del comune sciolto da Maroni in una settimana, sciolto perché ha ritenuto di difendere il suo paese da una legge stupida ed iniqua (tanto stupida ed iniqua che entrerà in vigore forse solo dal 2012). C’era Enzo Favoino un grande esperto di differenziata, uno di quelli che sa rendere emozionante un tema apparentemente sterile e povero. Ha aperto la conferenza il sindaco di Capannori, ed è stata una delle poche volte in vita mia in cui classici saluti del Sindaco non sono stati una barbosa formalità, ma una splendida lezione di come un amministratore può porsi al servizio di una collettività, provando ad interpretarne le esigenze ed a valorizzarne gli sforzi; c’erano due imprenditori milanesi, hanno creato degli stabilimenti per il recupero materiali dal car fluff (il materiale residuo dallo smaltimento delle automobili che in Italia è pari a 750.000 tonnellate e del quale non si sa cosa fare, un rifiuto speciale che non si sa dove ufficialmente sia smaltito), hanno assunto cassintegrati del mondo dell’auto e creato un valore da una risorsa nociva, questo è fare impresa, il loro intervento è stato salutato da un clamoroso e prolungato applauso, neanche fossero rock star. Ma sopratutto c’era una inebriante aria di cambiamento. Tanta gente da tutta Italia, amministratori locali, professionisti, attivisti, che con le loro azioni stanno determinando cambiamenti significativi nelle loro terre. Gente motivata non dai soldi o dal potere, ma da uno straordinario senso di collettività. Ogni tanto fa bene all’anima incontrare gente così. Non capita spesso di questi tempi. Sono andato via orgoglioso del mio paese. Abbiamo tante eccellenze. E nel settore della gestione dei rifiuti, così strategica per il futuro del pianeta, abbiamo punte di eccellenza assoluta. Decine se non centinaia di comuni governati da tutte le forze politiche dalla sinistra alla Lega, che differenziano oltre il 70% (n.d.r.: Capannori è all’82%). Comuni con una media di produzione procapite di rifiuti inferiore ai 100 kg, contro le medie nazionali di 400/600 kg. Comuni che ospitano centinaia di migliaia di cittadini che prima di generare rifiuti pensano e riflettono al senso delle loro azioni. Continua qui
Fonte Rosalio.it
scritto da Rocco Giacomazzi.
Seppure non massicciamente partecipata, la seduta straordinaria del Consiglio provinciale di ieri sera dedicata alle vicende dell'ATO Belice Ambiente non ha mancato di offrire momenti di tensione. Sottolineate le assenze del Presidente Turano, dell'Amministratore della Società Nicola Lisma e, come sempre, anche quelle dei parlamentari del territorio la riunione ha preso avvio con l'intervento del Vice Sindaco del comune di Mazara del vallo Giovanni Quinci che ha subito acceso la miccia rappresentando con toni aspri la situazione drammatica nella quale la Società si dibatte ed evidenziando le gravi responsabilità che ne hanno contraddistinto la gestione che solo da qualche mese è passata dalle mani di Truglio a quelle di Lima. A seguire, ad attrarre l'attenzione dell'Uditorio e riscaldare l'aula sono stati l'accorato intervento di un lavoratore e quindi quello di Calogero Chiaramonte, Presidente del comitato cittadino "Il Mosaico", spietato nella sua denuncia e del Consigliere Santo Sacco del PDL. Più pacati ma non per questo meno efficaci gli interventi dei due Angileri , Matteo e Giuseppe , di Alleanza per la Sicilia e del sindacalista Pagoto che hanno posto in evidenza la drammaticità della situazione societaria, la precarietà nella quale si dibattono i lavoratori nell'assoluta mancanza di certezze e di prospettive per il futuro. A fornire, invece un quadro meno allarmante e drammatico e quindi uno spiraglio di ottimismo il Sindaco di Castelvetrano Gianni Pompeo, uno dei comuni soci dell'Ato Belice. Al termine comunque, in considerazione della entità delle esposizioni debitorie accumulate, ben 50 milioni di euro, e di fronte alla realistica previsione della impossibilità di realizzo dei 53 milioni di crediti vantati per quote di partecipazione dei Comuni Soci e per tariffe arretrate da riscuotere, è emerso chiaro che l'unico intervento idoneo a scongiurare il tracollo della Società d'ambito sia quello di Mamma Regione , attraverso un commissariamento che possa avviarne il risanamento.
Fonte Tele Sud 3
Roma, 23 nov. (Apcom) - La situazione di Napoli è simile a quella di due anni fa, poche le cose cambiate. È questo il commento di Pia Bucella, capo degli ispettori Ue a Napoli per fare un punto sulla gestione dei rifiuti in Campania. "Siamo venuti a Napoli per una prima ispezione nel luglio 2007, quando abbiamo avviato la procedura di infrazione. Siamo poi venuti nel 2008 e Napoli era sempre così - ha detto Bucella - adesso, dopo due anni, la situazione non è molto diversa. I rifiuti sono per strada e ancora non c'è un piano di trattamento e gestione della raccolta differenziata". La delegazione dell'Unione europea è arrivata a Napoli per fare il punto sull'emergenza rifiuti. La città partenopea è invasa da 2.900 tonnellate di immondizia non raccolta che occupano i marciapiedi di tutte le strade e di tutti i quartieri della città. Una situazione "molto, molto grave", l'ha definita l'assessore all'Igiene del Comune di Napoli e che ha lanciato l'allarme: "E' ovvio che se non si troverà un rimedio, l'immondizia continuerà a restare in strada e, con questi ritmi, domani in città ci saranno circa 3.600 tonnellate non raccolte". Intanto il presidente della Repubblica Giorgio Napolitano ha fatto sapere, in una nota, di non aver mai ricevuto il decreto legge sulla raccolta dei rifiuti e la realizzazione di termovalorizzatori in Campania, definito dal governo. "Il capo dello Stato - hanno fatto sapere dal Quirinale - si riserva pertanto ogni valutazione sui contenuti del testo quando gli verrà trasmesso". La città è allo stremo e i sacchetti d'immondizia, gonfi di pioggia e sparpagliati a causa del vento, sono arrivati praticamente ovunque, molto spesso ostacolando anche il transito dei pedoni. In alcune zone è persino difficile riuscire a raggiungere gli androni dei palazzi a causa delle cataste di immondizia. L'unica valvola di sfogo, infatti, continua a essere soltanto la discarica di Chiaiano che, a regime, può ingoiare al massimo 700 tonnellate al giorno.
Roma, 22 novembre – Unionplast, l’associazione che rappresenta le aziende italiane della trasformazione di materie plastiche, ha deciso di dar battaglia sul bando agli shopper in polietilene, a cominciare dal Comune di Torino, che nelle scorse settimane ha promulgato un’ordinanza che vieta la commercializzazione sul territorio comunale dei sacchetti non biodegradabili.
“Il 5 novembre abbiamo presentato ricorso al Tar contro l’ordinanza e siamo pronti a ricorrere anche contro analoghi provvedimenti emanati in altri comuni, a cominciare da Frosinone, Termoli e Amelia”, afferma il direttore di Unionplast Enrico Chialchia. Alla base del ricorso c’è quanto afferma la direttiva europea che disciplina la gestione degli imballaggi (94/62/CE). “La direttiva è chiara - spiega il direttore di Unionplast -. Un imballaggio, e quindi anche lo shopper, può essere messo fuori legge solo se non risponde a nessuno dei requisiti previsti: che sia riutilizzabile, riciclabile per via meccanica o energetica, oppure biodegradabile”. E, aggiunge: “Il sacchetto di plastica soddisfa ben tre di questi criteri: è riutilizzabile più volte, può essere riciclato e recuperato per via energetica; non è invece biodegradabile, ma si tratta di un solo requisito su quattro”.
“Abbiamo già ‘avvisato’ la Commissione europea su quanto si sta facendo a livello nazionale e locale e aspettiamo solo l’entrata in vigore della legge per ricorrere presso le direzioni generali Ambiente e Competizione, sicuri di vincere, considerando che qualche anno fa la Francia è stata messa in mora per una legge praticamente identica”. Unionplast, comunque, continua a non credere alla reale entrata in vigore del bando il 1° gennaio 2011. “Si tratta solo di una norma programmatica, senza effetti pratici in mancanza di verifiche, di un piano sperimentate e, soprattutto, di uno specifico decreto ministeriale, che deve essere concertato da tre ministeri e previo parere delle competenti Commissioni parlamentari”. Secondo il direttore di Unionplast, è molto difficile che, entro il 1° gennaio 2011, venga emanato il decreto ministeriale e che si possa attuare, nell’arco di poche settimane o anche di qualche mese, la fase sperimentale prevista nella Legge Finanziaria 2007. A favore del Comune di Torino si è invece schierata Legambiente che, a seguito del ricorso presentato dall’associazione nazionale dei produttori delle buste di plastica contro la delibera che mette al bando gli shopper non ecologici in tutta la città, hanno presentato un intervento ad adiuvandum a favore del Comune. “La delibera comunale che vieta la commercializzazione delle buste che non siano conformi alle caratteristiche di compostabilità come da regolamento comunitario - sottolinea in una nota il vicepresidente dell’associazione ambientalista, Andrea Poggio - anticipa di pochi mesi il divieto che scatterà il 1° gennaio 2011 in tutta Italia. Legambiente sostiene questa scelta dell’amministrazione comunale e si oppone al ricorso presentato dai produttori di shopper in plastica”. La delibera oggetto di discussione, rileva Poggio, “non favorisce solo l’ambiente ma incentiva i cittadini a comportamenti virtuosi in chiave di riduzione dei rifiuti e, quindi, è anche uno strumento di prevenzione”.
Fonte e-gazzette
Capannori (LU) 22.11.2010
Grande, qualificatissima ed appassionata partecipazione al Seminario del 20-21. Tante le buone pratiche “messe a disposizione” a partire dalla testimonianza di Diego e Davide GIANCRISTOFARO che hanno esposto l’esperienza della GRENFLUFF di cui sono titolari in grado di riciclare a freddo lo scarto di “Car Fluff”. Tante le iniziative intraprese, tante le informazioni condivise, tante le delegazioni intervenute da tutta Italia. Durante il seminario il Comune di Corchiano (VT) ha comunicato l’avvenuta approvazione della DELIBERA RIFIUTI ZERO portanto i Comuni italiani aderenti a questo “protocollo” a 14. Durante il seminario sono stati esposti i due “casi studio” derivanti dalla attività di studio del residuo portato avanti dal Centro di Ricerca Rifiuti zero di capannori. Per la prima volta è stato possibile far incontrare il TEAM OPERATIVO DEL CENTRO con il Comitato Scientifico presieduto da PAUL CONNETT e coordinato da ENZO FAVOINO con l’apporto di ROBERTO CAVALLO, PAOLO DEGANELLO, RAPHAEL ROSSI, MICHELE PICCINI, PAOLO GUARNACCIA.
Il seminario è stata inoltre l’occasione di inaugurazione del COMPOSTAGGIO COLLETTIVO presso la mensa comunale e della PROMOZIONE DELLA RETE ITALIANA DEI COMPOSTATORI.
Infine JOAN MARC SIMON coordinatore di GAIA EUROPA ha lanciato un appello per sostenere la GIORNATA MONDIALE CONTRO L’INCENERIMENTO DEI RIFIUTI che si svolgerà il primo dicembre.
Rossano Ercolini
Il comune di Somma Vesuviana domani 22 novembre approverà la delibera Rifiuti Zero. Sarà il tredicesimo comune italiano a scegliere questo percorso virtuoso. La crisi di Napoli può essere superata puntando su una svolta radicale. Il 26 novembre il prof. Paul Connett e Rossano Ercolini incontreranno il sindaco comune di Somma Vesuviana e il 27 saranno all’assemblea nazionale di ANPAS, quindi si recheranno nei comuni di Casalnuovo e di Acerra.
Capannori (LU) - Oltre 100 gli iscritti da tutta Italia per il seminario sulle “buone pratiche”promosso dal progetto Rifiuti Zero del Comune di Capannori. Al centro dell’incontro la prima esperienza italiana che studia e lavora “a partire dall’analisi del rifiuto residuo” a valle delle RD porta a porta. Intanto i primi “casi studio” ( le capsule e le cialde in plastica del caffè e i pannoloni ) saranno posti al centro del primo incontro tra il Team Operativo del Centro Ricerca Rifiuti Zero ed il Comitato Scientifico presieduto da Paul Connett con la “partecipazione straordinaria” di professori ed esperti tra i quali Andrea Segrè, Paolo Deganello, Enzo Favoino, Roberto Cavallo, Raphael Rossi, Michele Piccini. Ma il densissimo incontro, al quale non mancheranno anche sindaci ed amministratori dei comuni che hanno ufficialmente aderito alla strategia rifiuti zero, sarà ancora di più: verrà proposto una sorta di “corso accelerato” per attivisti ed amministratori virtuosi (anche l’Associazione dei Comuni Virtuosi figura tra gli aderenti al seminario) che sono interessati ad ATTUARE la strategia Rifiuti Zero ed in conclusione verrà costituita la Rete Italiana dei Compostatori anche in seguito alla inaugurazione di uno dei primi esempi di COMPOSTAGGIO COLLETTIVO presso la mensa pubblica del Comune di Capannori. Chi volesse ancora iscriversi può farlo segnalandolo a questo indirizzo o telefonando al 3382266215 oppure direttamente dal SITO DEL CENTRO DI RICERCA RIFIUTI ZERO www.rifiutizerocapannori.it
Rossano Ercolini, Fabio Lucchesi, Pier Felice Ferri
Il primo dicembre 2010, per la giornata mondiale contro l'incenerimento dei rifiuti GAIA , Global Alliance Inceneritor Alternative, festeggia i suoi primi dieci anni!
Qui di seguito video di tutte le azioni nel mondo di comitati e associazioni ambientaliste che lottano contro l'incenerimento dei rifiuti e per Rifiuti Zero.
Buona visione!
Il consigliere comunale del PD Enzo Abbruscato ha presentato una interrogazione che fa il punto della situazione sulle condizioni della raccolta dei rifiuti in città.
“L’obiettivo del 25% di differenziata - scrive Abbruscato - non potrà essere raggiunto e di conseguenza scatteranno le sanzioni previste dalla legge. Tutto ciò perchè non viene effettuato il servizio del porta a porta. Mi auguro che venga avviato al più presto anche per evitare la saturazione della discarica di contrada Borranea. L’impianto di contrada Belvedere è invece dotato di trattamento meccanico biologico a freddo che consente, con l’avvio del porta a porta, il conferimento del solo rifiuto organico e la conseguente trasformazione in fertilizzante, compost di qualità”.
Fonte Trapani ok
Raggiungere il 50% di differenziata entro dicembre 2010 sversando regolarmente la frazione secca a Cava Sari. Questi i due principali obiettivi fissati nell’accordo sancito tra i sindaci dei comuni della cosiddetta “zona rossa” e il governo centrale lo scorso 29 ottobre. A distanza di poco più di quindici giorni dall’accordo, però, nulla è cambiato, anzi! I risultati delle analisi che hanno decretato l’inquinamento delle falde acquifere nei pressi della discarica Sari ha fatto saltare l’accordo, provocando un notevole rallentamento della rimozione dei rifiuti in tutto il vesuviano. Che fare?
A chi rivolgersi se il governo centrale fluttua nei moti ondosi e insidiosi della crisi politica, e gli enti sovra comunali, preposti alla macrogestione dello smaltimento rifiuti, sono in fase di destabilizzazione? I comuni virtuosi, quelli che hanno compiuto dal 2008 ad oggi piccoli ma importanti passi nel sistema di raccolta differenziata, sono arrivati alla conclusione che è inutile protestare o minacciare dimissioni e atti estremi; l’unica soluzione, forse, è quella di andare oltre, cercando strade alternative alle discariche, strade che prima o poi possano portare a una società senza rifiuti. Mentre in Italia e in particolare in Campania si ricorre alle discarica e agli inceneritori come uniche soluzioni possibili, da più di vent’anni Paul Connett, professore universitario di chimica ambientale al St. Lawrence University di New York, porta avanti la sua sfida per un mondo senza rifiuti.
E' on line il sito del Centro di Ricerca Rifiuti Zero del Comune di Capannori (LU) primo comune in Italia ad avere aderito alla strategia internazionale Zero Waste.
Il Progetto del Comune di Capannori "Passi concreti verso Rifiuti Zero" è un progetto che si basa sulla costituzione di un CENTRO DI RICERCA E RIPROGETTAZIONE RIFIUTI ZERO che sviluppa un lavoro di analisi del rifiuto residuo del Comune. Esso ha lo scopo essenziale di individuare la tipologia di materiali, di oggetti e/o items ancora presenti nel rifiuto a valle di RD che nel Comune raggiungono circa il 74% di resa. Una volta individuati i flussi residui il progetto provvederà a indirizzare il proprio lavoro in due direzioni.
Visita il sito:
Roma, 15 novembre – I rifiuti alla deriva in mare fanno ogni anno 100mila “vittime”, tra tartarughe e altri animali marini come delfini, balene, foche, uccelli. Sono i tristi dati dell’ Unep , l’agenzia Onu per l’ambiente. Le buste di plastica vengono scambiate dalle foche e dagli altri mammiferi per meduse, e ingerite. Altri oggetti di plastica si frantumano in piccoli pezzi che finiscono nell’apparato digerente. Gli uccelli marini scambiano i pezzi di plastica per pesci, li mangiano e li danno ai loro piccoli, con conseguenti ulcere, danni al tubo digerente, contaminazione da mercurio e arsenico. Secondo un rapporto australiano, a partire dal 1974 sono ben 77 le specie per le quali sono stati documentati danni causati dai rifiuti: sei specie di tartarughe marine, dodici di cetacei, 34 specie di uccelli marini, sei di foche, dieci di squali e di razze. Secondo il Project Kaisei, un gruppo di ricerca internazionale sui rifiuti con base in California e a Hong Kong, l’80% dei rifiuti arriva dall’entroterra, trascinato dai fiumi o da inondazioni. Una spedizione di suoi ricercatori ha trovato plastica negli oceani fino a duecento metri di profondità.
Fonte e-gazzette.it
Hai visto un frigorifero abbandonato in strada? C'è una lavatrice sul marciapiede? Scatta una foto e segnalala sul sito internet RAEEporter , il progetto lanciato in questi mesi da Ecodom (Consorzio Italiano Recupero e Riciclaggio Elettrodomestici) per far capire l'importanza di un corretto smaltimento dei rifiuti RAEE ed intervenire in situazioni a rischio di contaminazione. I RAEE sono infatti rifiuti derivanti da apparecchiature elettriche od elettroniche che, se non smaltiti attraverso i canali predisposti, possono rilasciare sostanze tossiche dannose per l'ambiente oltre che per la salute umana. E se consideriamo che - solo in Italia - vengono prodotti ogni anni circa 14kg di RAEE per abitante, l'impatto di una pratica di smaltimento non corretta può essere presto calcolato.
Le situazioni "immortalate" dagli obiettivi di RAEEporter e segnalati sul sito internet dall'inizio del progetto sono quasi 80, con un'equa distribuzione tra nord e sud Italia, a testimonianza del fatto che in ogni regione esistano comportamenti da contrastare. Le foto "più belle", inviate entro dicembre 2010, saranno oggetto di pubblicazione su tutti i media legati all'iniziativa.
Fonte Ecomyblog.it
13/11/10
Si terrà a Capannori (LU) il 20 e 21 novembre prossimi presso l'Auditorium Comunale sito in Piazza A. Moro il 1° Seminario Nazionale per la ricerca sui rifiuti e la promozione delle buone pratiche di sostenibilità ambientale. Nella prima giornata di sabato 20 novembre interverrano esperti in buone pratiche come il Dott. Gianfranco Giancristofaro che presenterà l'esperienza dell'azienda Greenfluff, esponenti del mondo universitario come il prof. Andrea Segrè che presenterà il progetto "Last minute market" per i prodotti alimentari in via di scadenza allargata ai medicinali, la dott.ssa Silvia Coscienza che illustrerà il progettto "Ecopunto di Niscemi", Pietro Angelini della Cooperativa Effecorta che parlerà dei prodotti sfusi, la riduzione degli imballaggi e la filiera corta, Enzo Favoino, della scuola agraria del parco di Monza, che presenterà "Ridurre i rifiuti a partire da RUR", Roberto Cavallo che parlerà della settimana europea sulla riduzione dei rifiuti. Concluderà la sessione mattinale l'assessore all'Ambiente del Comune di Capannori Alessio Ciacci. A metà mattinata sarà inaugurata, in presenza del sindaco di Capannori Giorgio Del Ghingaro e dell'assessore all'ambiente della Provincia di Lucca Maura Cavallaro, la compostiera automatica Joraform 5100 per il compostaggio locale collettivo.
Nel pomeriggio dalle ore 14 ci sarà la riunione congiunta del Team operativo e del Comitato scientifico del Centro di Ricerca del Comune di Capannori, coordinata dal Prof. Paul Connett e da Rossano Ercolini. Lo scopo di questa sessione è quello di mettere a punto un'agenda per la riduzione dei rifiuti a partire dall'analisi del "residuo" di Capannori. Saranno presentati i primi esempi di possibile riprogettazione di imballaggi non riciclabili e di attività per la riparazione ed il riuso anche grazie agli studenti dell'ISIA di Firenze guidati dall'arch. Paolo Deganello. Luca Roggi e Marina Vidakovic presenteranno un primo "caso studio" sulla riprogettazione delle "capsule e cialde da caffé usa e getta". Continuerà Andrea Nervi di Ecobimbi che presenterà il progetto "Pannolini e pannoloni riciclabili". Sarà affrontato da Raphael Rossi il tema legato al passaggio ad una tariffazione puntuale e della tracciabilità e purezza delle raccolte differenziate e l'arch. Michele Piccini approfondirà il tema della sostenibiltà ambientale. Concluderà la sessione degli interventi il prof. Paul Connett promotore nel mondo della strategia Rifiuti Zero. La giornata si chiuderà con la costituzione ufficiale della Rete Italiana Compostatori Domestici con la premiazione delle famiglie aderenti al programma di compostaggio del Comune di Capannori. Nella giornata di domenica 21 novembre saranno presentate delle proposte operative di un percorso verso Rifiuti Zero a livello locale; dall'organizzazione del porta a porta, alla Prevenzione/Ricerca, al trattamento del RUR, ai costi e alla Comunicazione. Il percorso formativo sarà tenuto da Roberto Cavallo, Enzo Favoino, Joan Marc Simon e Paul Connett. Paolo Guarnaccia presenterà i risultati del settimo congresso internazionale Zero Waste svoltosi a Florianopolis-Brasile a fine ottobre scorso. Facilitatori della sessione saranno Rossano Ercolini e Patrizia Lo Sciuto. Concluderà la mattinata l'ass. Alessio Ciacci.
CENTRO DI RICERCA RIFIUTI ZERO DEL COMUNE DI CAPANNORI (LU)
Il Team Operativo del progetto del Comune di Capannori "Passi Concreti verso Rifiuti Zero" è costituito da Rossano Ercolini, responsabile del progetto; Luca Roggi e Marina Vidakovic, progettisti; Pietro Angelini, cooperativa Effecorta; Patrizia Lo Sciuto intervento scuola e comunicazione; Pier Felice Ferri e Patrizia Pappalardo documentazione "Buone Pratiche"; Fabio Lucchesi, coordinazione Sportello per la Riduzione dei Rifiuti; Roberta Rendina, collegamento con l'Università di Bologna; Alessandro Bianchi, incaricato ASCIT.
Il Comitato Scientifico è costituito da Paul Connett, professore emerito della Saint Lawrence University di Nwe York; Enzo Favoino, Scuola Agraria del Parco di Monza; Roberto Cavallo, presidente Cooperativa E.R.I.C.A. ; Andrea Segré, preside facoltà di Agraria Università di Bologna, Paolo Guarnaccia, ricercatore Università di Catania; Paolo Deganello, docente ISIA di Firenze; Michele Piccini, faccoltà di architettura di Firenze; Raphael Rossi, Ente di Ricerca ESPER.
Si svolgerà a Milano il 2 dicembre 2010 la presentazione della versione finale dello Studio Emissioni di Polveri Fini e Ultrafini da impianti di combustione presso il Museo Nazionale della Scienza e della Tecnologia Leonardo da Vinci, Sala Conte Biancamano (Via San Vittore, 21).
Programma
ore 10.00 Saluti delle Autorità
Apre i lavori Gianluca Cencia, Direttore Federambiente
ore 14.30 Presentano lo Studio Michele Giugliano, Politecnico di Milano
Stefano Cernuschi, Politecnico di Milano Stefano Consonni, Politecnico di Milano
ore 11.30 Intervengono i rappresentanti delle Aziende che hanno contribuito alla realizzazione dello Studio
ore 13.00 Conclude Daniele Fortini, Presidente Federambiente
Lo Studio sulle emissioni di polveri fini e ultrafini da impianti di combustione, primo e finora unico in Europa, è stato condotto, con rigorosa metodologia scientifica, mediante rilevazioni sul campo mettendo a confronto le emissioni da apparati fissi, in particolare piccole centralitermiche per il riscaldamento domestico alimentate a gasolio, pellet e gas naturale, da termovalorizzatori di rifiuti urbani nonché da autoveicoli. La versione finale dello Studio, promosso da Federambiente con la collaborazione di alcune Aziende associate e realizzata da un gruppo di ricercatori indipendenti, fornisce una chiara e documentata risposta scientifica a molti interrogativi rimasti finora aperti su un tema molto controverso.
Capannori, 8 novembre 2010.
Los Angeles al 67% di “diversion”, San Francisco al 77%, tutta la California oltre il 60%... Zero Rifiuti si può. Forse questo il dato più rilevante della tre giorni brasiliana che ha visto la partecipazione di 20 “ospiti” internazionali tra i quali una delegazione italiana formata da Patrizia Lo Sciuto, Paolo Guarnaccia e Rossano Ercolini. In questo contesto di eccezione caratterizzato da una organizzazione impeccabile curata da NOVOCICLO (Brasil) un’attenzione particolare è stata indirizzata alle “buone pratiche” italiane a partire da quella messa in atto dal COMUNE DI CAPANNORI DEL CENTRO DI RICERCA RIFIUTI ZERO che lavora proprio sullo STUDIO DEL RESIDUO “a valle” delle RD porta a porta. Naturalmente anche note di profonda preoccupazione sono uscite dall’incontro soprattutto riferite all’ISOLA DI PLASTICA formatasi nel Pacifico (di cui ha riferito la rappresentante delle Hawaii) che impongono politiche e scelte tendenti a limitare drasticamente il ricorso a questo materiale non limitandosi a promuovere il suo riciclaggio (Rifiuti zero va “oltre” il riciclaggio e punta a coinvolgere la RESPONSABILITA’ ESTESA DEL PRODUTTORE). Particolare enfasi è stata inoltre rivolta alla promozione del compostaggio anche perché il Governo brasiliano, presente all’incontro con un suo qualificato rappresentante ha recentemente promulgato una buona normativa di gestione dei rifiuti fortemente volta a favorire il compostaggio della biomasse. Prossimo appuntamento mondiale: in ballottaggio Hawaii e Vancouver ma forse potrebbe avvenire anche a Londra o a San Diego.
20-21 NOVEMBRE: A CAPANNORI UN SEMINARIO CHE FARA’ SCUOLA
Iniziato il conto alla rovescia per partecipare a questo importante appuntamento formativo promosso dal COMUNE DI CAPANNORI E DAL CENTRO RICERCA RIFIUTI ZERO.
Già oltre 80 iscritti (per questo consigliamo a coloro che volessero aggiungersi di affrettarsi nell’inviarci la propria iscrizione) provenienti da tutta Italia. In uno scenario aperto a tutti si confronteranno il COMITATO SCIENTIFICO ED IL TEAM OPERATIVO del Centro di Ricerca Rifiuti Zero a partire dai “casi studio” già “istruiti” allargandosi però alla presa d’atto delle “buone pratiche” vedi programma su www.ambientefuturo.org . saranno presenti studenti e professori (oltre a PAUL CONNETT anche il professor ANDREA SEGRE’ dell’Università di Bologna, l’architetto PAOLO DEGANELLO oltre ad ENZO FAVOINO, ROBERTO CAVALLO, RAPHAEL ROSSI…ma non finisce qui). Verrà divulgata la “buona pratica” di riciclaggio del CAR FLUFF da parte della GREENFLUFF DI ARESE e la (ormai) RETE DEI NEGOZI EFFECORTA ( che oltre al negozio di Marlia a Capannori sta per aprire un secondo punto vendita a FERRARA…auguri!) oltre alle esperienze dell’ECOPUNTO DI NISCEMI e di ECOBIMBI. Informazioni anche sulle “CALZATURE ASTORFLEX” esempio di “responsabilità estesa del produttore”. Verrà presentato il PICCOLO MUSEO DEGLI….ERRORI DI PROGETTAZIONE e verrà promossa LA RETE ITALIANA DEGLI AUTOCOMPOSTATORI. Il tutto con l’adesione dell’Associazione dei Comuni Virtuosi e non solo. Insomma, uno week end da non perdere per gli amanti dello ZERO RIFIUTI.
Per info Rossano Ercolini 3382866215, per iscriversi inviare una email al nostro indirizzo ambientefuturo@interfree.it
Rossano Ercolini, Fabio Lucchesi, Pier Felice Ferri
Capannori, 8 novembre 2010.
Il 27 ottobre scorso dall’Assemblea nazionale di Firenze è uscito un importantissimo documento di ADESIONE ALLA STRATEGIA RIFIUTI ZERO di una delle più “antiche”, prestigiose e numerose associazioni di PUBBLICA ASSISTENZA. Questo documento fa seguito all’importante CONVEGNO DI GROTTAMINARDA (AV) dell’8-9 ottobre (al quale era stato invitato tra i relatori Rossano Ercolini della Rete Italiana Rifiuti Zero) in cui i soggetti promotori (Fondazione Nazionale Per il Volontariato e ANPAS CAMPANIA) si erano posti l’obiettivo di allargare i compiti della PROTEZIONE CIVILE ALLA TUTELA DEI TERRITORI intesa nel senso più ampio di salvaguardia e di prevenzione dei danni sanitari ed ambientali. Altro compito posto all’ordine del giorno la PROMOZIONE DELLE BUONE PRATICHE a partire da quelle più avanzate nella gestione dei rifiuti. Da questo appuntamento è subito scaturita l’adesione ed il supporto dell’ANPAS CAMPANIA alla strategia rifiuti zero eppoi la ancor più significativa adesione nazionale. Non solo questa associazione che conta oltre 100.000 volontari e 700.000 soci sostenitori (con 863 pubbliche assistenze e 232 sezioni in 19 regioni italiane) HA SUBITO DECISO DI PROMUOVERE PER IL 27 NOVEMBRE A NAPOLI ( non a caso!) UNA MANIFESTAZIONE NAZIONALE PER DIVULGARE L’AVVENUTO SOSTEGNO A RIFIUTI ZERO (promuovendolo nel contesto della perdurante “crisi di Napoli”) a cui parteciperà PAUL CONNETT . Quanto avvenuto dimostra non solo la “FORZA PROPULSIVA” DI RIFIUTI ZERO che ha scelto di non farsi rinchiudere in un “ghetto” ma di “porsi a disposizione” FORNENDO SOLUZIONI AI PROBLEMI ma soprattutto la vitalità del tessuto civile del nostro Paese che riesce sempre a sorprenderci anche in situazioni difficilissime come quelle di Napoli. UN GRAZIE FORTISSIMO AD ANPAS E A TUTTI GLI INNUMEREVOLI SOCI DI QUESTA
ASSOCIAZIONE. UN GRAZIE ALLA FONDAZIONE VOLONTARIATO E PARTECIPAZIONE che prendendo contatti con la Rete Nazionale Rifiuti Zero e con il CENTRO RICERCA RIFIUTI ZERO DEL COMUNE DI CAPANNORI attraverso RICCARDO PENSA ha iniziato un percorso ricchissimo di potenzialità culturali.
Rossano Ercolini, Fabio Lucchesi, Pier Felice Ferri
ISCRIVITI ALLA PAGINA DI RIFIUTI ZERO TRAPANI SU FACEBOOK
ISCRIVITI AL GRUPPO RETE RIFIUTI ZERO SICILIA SU FACEBOOK
VERTENZA CONTRO I CIP6
AVVERTENZA
Questo Blog non rappresenta una testata giornalistica in quanto viene aggiornato senza nessuna periodicità, non puo', pertanto, considerarsi un prodotto editoriale ai sensi della legge n. 62 del 7/03/2001. Le immagini inserite in questo blog sono tratte in massima parte da Internet, così come la maggior parte degli articoli. Qualora la loro pubblicazione violasse eventuali diritti d'autore, vogliate comunicarcelo e saranno subito rimossi.
Modello Picture Window. Immagini dei modelli di konradlew . Powered by Blogger .
