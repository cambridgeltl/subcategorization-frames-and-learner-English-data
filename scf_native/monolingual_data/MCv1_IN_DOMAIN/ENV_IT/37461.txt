" Vengano utilizzati immediatamente i cementifici per bruciare i rifiuti. É questa la decisione che deve assumere la presidente della Regione , invece di inseguire a suon di bacchettate i suoi consiglieri regionali che la dicono una più grossa dell'altra ."
A dirlo è il consigliere provinciale dell'Udc Maurizio Ronconi. Tema caldo del momento, la gestione dei rifiuti continua, così, a ispirare ricette.
" L'Umbria ha molti cementifici che possono da subito essere adibiti a termovalorizzatori - ribadisce Ronconi - per eliminare senza alcun rischio una parte dei rifiuti. Con le discariche in via di esaurimento, con una raccolta differenziata che è ancora solo nei desideri di alcuni amministratori, con i termovalorizzatori che non ci saranno per la contrarietà di alcuni partiti della sinistra, sarebbe incomprensibile continuare a barricarsi in dinieghi ideologici e non utilizzare immediatamente i cementifici per lo smaltimento dei rifiuti "
. Ieri è tornata a rivolgersi alla giunta regionale anche un'altra esponente dell'Udc, il capogruppo regionale Sandra Monacelli.
"Il drammatico ritardo con il quale procede la raccolta differenziata - dice il capogruppo - sta di fatto comportando un conferimento di maggiori quantitativi di materiale nelle discariche umbre, già al limite della saturazione. É per questa ragione che il carico di rifiuti campani destinati all'Umbria, pari a mille tonnellate, pur dilazionate in tre mesi, rischia di provocare un repentino collasso. Oggi - continua la Monacelli -, più che impressionata dalle divisioni e dai distinguo che esplodono all'interno della maggioranza, nell'evidente tentativo di prendere le distanze da decisioni scomode, sono preoccupata per un'Umbria che non decide."
Ma qualcosa, negli interventi diffusi dai consiglieri regionali, non torna alla presidente Marini, tanto che a mettere di nuovo i puntini sulle "i" ieri è stato il portavoce della governatrice.
"Non è più possibile continuare a tollerare che per una vicenda così delicata, come la questione raccolta dei rifiuti e l'emergenza in atto in Campania, si continuino a rendere dichiarazioni e veicolare informazioni che sono prive di qualsiasi fondamento - afferma Franco Arcuti -. Il senso di responsabilità e il rigore istituzionale devono appartenere a tutti, nessuno escluso. Vorrei ribadire per l'ennesima volta - prosegue Arcuti - nel caso ciò fosse sfuggito all'attenzione di qualche consigliere regionale, quanto già giovedì la presidente ha chiaramente riferito in una sua nota: alla Regione Umbria né il governo né altri soggetti istituzionali hanno mai rivolto alcuna formale richiesta di ricevere alcun quantitativo di rifiuti dalla Campania. È quindi ancor più fantasioso il rincorrersi di cifre di tonnellate, quale quota di rifiuti che ipoteticamente dovrebbe essere smaltita in Umbria.
Inoltre - conclude il portavoce della presidente - il piano regionale di raccolta e smaltimento dei rifiuti ha un programma di realizzazione in corso nei tempi stabiliti; gli Ati stanno adempiendo ai loro obblighi relativi alla gestione delle discariche, alla programmata chiusura di alcune e all'ampliamento di altre con una considerevole accelerazione; tutti i comuni sono impegnati nell'aumento della raccolta differenziata, mentre alcuni di quelli più grandi puntano ad anticipare già in questi mesi gli obiettivi fissati per il 2011"
0 commenti
Perugia Notizie - p.iva 01358160552
