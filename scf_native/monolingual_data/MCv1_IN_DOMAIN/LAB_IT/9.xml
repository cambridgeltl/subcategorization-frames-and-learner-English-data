<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>CSDL - Confederazione Sammarinese del Lavoro - POLITICHE DEL LAVORO: PROPOSTE CSU (Gennaio 05)</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>CSDL - Confederazione Sammarinese del Lavoro - POLITICHE DEL LAVORO: PROPOSTE CSU (Gennaio 05)</title>
						<author></author>
						<imprint>
							<publisher></publisher>
							<pubDate>2010-09-22 14:51:00.0</pubDate>
							<eAddress>http://www.csdl.sm/default.asp?id=909</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="it"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_IT/9.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">POLITICHE DEL LAVORO: POSIZIONI E PROPOSTE DELLA CSU (2005)</p>
			<p id="p2">Considerazioni generali sul Progetto di “Legge per la promozione, il sostegno e lo sviluppo dell’occupazione e della formazione”</p>
			<p id="p3">Pur ritenendo valido l’impianto normativo della legge 19 settembre 1989 n. 95, “Legge sul Collocamento”, da molto tempo le Organizzazioni Sindacali rivendicano una riforma della stessa legge, in quanto nel nostro Paese si è assistito alla introduzione di forme di lavoro atipico al di fuori di norme condivise, come la sistematica assunzione di lavoratori con contratto a termine, l’utilizzo di contratti di lavoro temporaneo (interinale), di rapporti di collaborazione coordinata e continuativa, di forme abusate di distacco di lavoratori da un’azienda all’altra.</p>
			<p id="p4">Per il sindacato si rende sempre più necessario un riordino legislativo adeguato per garantire ciò che, in termini di diritto del lavoro, i cittadini ed i lavoratori subordinati rivendicano da troppo tempo, e cioè il rispetto delle norme, pur accettando elementi di flessibilità richiesti dal sistema delle imprese, che non possono essere mai imposti, ma possono avvenire esclusivamente nel quadro della contrattazione generale/settoriale/d’impresa e sulla base di effettive e riscontrate necessità produttive.</p>
			<p id="p5">Considerata la mancata volontà dei governi dell’ultimo decennio di riformare le norme in questione, nella precedente scadenza contrattuale del settore industria, la CSU e i lavoratori, con molti sacrifici e perdita di salario, nel dicembre del 2002 sono riusciti - attraverso il coinvolgimento anche dell’Esecutivo - ad introdurre una regolamentazione delle forme di lavoro atipico.</p>
			<p id="p6">Dopo la sottoscrizione dell’accordo contrattuale del 2002 tra le OO.SS., le parti datoriali ed il governo, si è manifestata l’esigenza di rafforzare gli stessi contenuti contrattuali attraverso una legislazione specifica che doveva migliorare e correggere quanto stabilito, con l’obiettivo di ridurre il più possibile tutte le forme di precarietà, dato che - nonostante le migliorie apportate - si sono lasciate maglie troppo aperte alla discrezionalità delle imprese, che in parte hanno anche disatteso l’applicazione dei dispositivi contrattuali sottoscritti anche a causa dell’assenza di un ruolo gestionale da parte del Governo.</p>
			<p id="p7">Come prassi consolidata, sin dalla nascita del Governo straordinario del dicembre 2003, la CSU ha subito rivendicato al nuovo Esecutivo la necessità di legiferare celermente sulla materia inerente le politiche del lavoro e del collocamento.</p>
			<p id="p8">Passando alla recente presentazione da parte del governo del progetto di “Legge per la promozione, il sostegno e lo sviluppo dell’occupazione e della formazione”, sin dalla prima lettura abbiamo notato che l’articolato così predisposto non accoglie assolutamente i presupposti e gli obiettivi rivendicati con forza dai lavoratori. La riforma delle politiche del lavoro deve essere un processo positivo che porti all’effettivo superamento delle precarietà, all’evoluzione dei diritti e delle tutele, individuando come base di partenza nel confronto i contenuti dei contratti di lavoro, con la convinzione che le incongruenze esistenti devono essere superate con l’impianto legislativo.</p>
			<p id="p9">Purtroppo, con sconcerto abbiamo constatato come il progetto di riforma abbia contenuti inaccettabili e sia regressivo addirittura rispetto ai contratti di lavoro vigenti. Pertanto riteniamo quanto mai indispensabile la riscrittura da parte del Governo dell’intera proposta legislativa.</p>
			<p id="p10">La CSU, nel ribadire la più assoluta contrarietà alla “filosofia” che ha guidato la costruzione della bozza di legge, continua con forza a rivendicare una vera e completa riforma delle politiche del lavoro e del collocamento.</p>
			<p id="p11">La riforma deve essere completa, operativa e dai contenuti condivisi; deve fornire le più elevate certezze e garanzie ai cittadini che saranno collocati al lavoro, consolidare le tutele e i diritti per i lavoratori occupati, eliminare la precarietà.</p>
			<p id="p12">Solo su queste basi le organizzazioni sindacali intendono riprendere il confronto rispetto alla riforma della legge sulle politiche del lavoro.</p>
			<p id="p13">Alla luce di queste considerazioni, la Centrale Sindacale Unitaria chiede al Congresso di Stato di riformulare completamente il progetto di legge in discussione, con la convinzione che la riforma del collocamento deve essere costruita per i diritti dei cittadini, per favorire la creazione di posti di lavoro qualificati e duraturi.</p>
			<p id="p14">Riepilogo delle principali posizioni e proposte del sindacato per la riforma delle politiche del lavoro</p>
			<p id="p15">Per costruire una riforma condivisa delle politiche del lavoro, del collocamento e della formazione, pur avendo già fatto pervenire al Governo le nostre posizioni, su alcune delle principali problematiche intendiamo ribadire quanto segue.</p>
			<p id="p16">Finalità della riforma - Norme sul collocamento al lavoro</p>
			<p id="p17">Al fine di rendere effettivo il diritto al lavoro ed alla sua libera scelta, facilitare l’inserimento lavorativo degli inoccupati e dei disoccupati, contribuire alla crescita della personalità e delle capacità tecnico-professionali ed intellettuali dei lavoratori occupati, lo Stato promuove e sostiene l’occupazione con misure di politiche attive e qualitative del lavoro, svolge attività di osservazione delle politiche del lavoro attraverso dinamiche compatibili con il sistema di sviluppo, promuove ed effettua, in sinergia con altri soggetti abilitati, attività di formazione professionale al lavoro e sul lavoro, durante tutto l’arco dell’attività lavorativa dei soggetti interessati, organizza servizi per l’informazione e l’orientamento lavorativo.</p>
			<p id="p18">In tale ambito lo Stato prevede disposizioni e misure che riconoscono il diritto al lavoro senza distinzioni e discriminazioni nelle condizioni personali, salvaguardando il principio delle pari opportunità e rimuovendo tutti quegli ostacoli di ordine economico e sociale che non favoriscono l’inserimento lavorativo. Va ribadita la necessità di sancire in maniera inequivocabile nella legge di riforma il principio secondo cui le assunzioni, senza alcuna distinzione, di norma devono essere effettuate a tempo indeterminato.</p>
			<p id="p19">L’avviamento e il collocamento al lavoro sono funzioni esclusivamente pubbliche, e ad esse sono preposti gli Uffici del Lavoro, tramite il servizio del collocamento (a questo proposito deve rimanere intatto il divieto di mediazione, senza alcuna deroga, così come chiaramente definito all’articolo 26 della legge vigente).</p>
			<p id="p20">In tale contesto, la legge di riforma si deve porre, tra gli altri, i seguenti obiettivi: armonizzare la legislazione del lavoro con lo specifico contesto sammarinese, realizzando i presupposti per il lavoro qualificato e altamente professionalizzato; ridefinire e razionalizzare le modalità di avviamento al lavoro; favorire l’incontro tra domanda ed offerta di lavoro, promuovendo lo sviluppo e la diffusione di servizi ai lavoratori ed alle imprese.</p>
			<p id="p21">Allo scopo di evitare equivoci (il riferimento specifico lo tratteremo a proposito di collaborazioni, ecc…), vanno senza indugio definiti i “soggetti del collocamento”, pertanto devono essere considerati lavoratori subordinati quelli previsti all’art. 19 titolo III della L. 1955 n. 42, così come devono essere considerati datori di lavoro quelli previsti dalla stessa legge all’art. 35. (art. 4 legge collocamento in vigore).</p>
			<p id="p22">Per ciò che concerne la Commissione di Collocamento, non siamo affatto d’accordo sulla volontà più volte espressa di dimezzare - portando da quattro a due - i membri sindacali in seno alla commissione di collocamento. La gestione operativa potrebbe essere demandata al dirigente dell’Ufficio del Lavoro. E non saremmo favorevoli a relegare la Commissione ad un ruolo meramente “notarile”, cioè di sola presa d’atto di scelte precedentemente avvenute. Invece, la Commissione deve svolgere un ruolo attivo rispetto alle politiche di avviamento al lavoro e di monitoraggio della realtà lavorativa sammarinese.</p>
			<p id="p23">Modalità di assunzione</p>
			<p id="p24">Passando alla parte più strettamente normativa, per ciò che concerne la modalità per l’accesso al lavoro, la CSU ribadisce la necessità di sancire in maniera inequivocabile nella legge di riforma il principio secondo cui le assunzioni, senza alcuna distinzione (sammarinesi e residenti, frontalieri), di norma devono essere effettuate a tempo indeterminato, nei termini definiti dai contratti di lavoro vigenti. Modalità diverse di assunzione vanno configurate come forme di flessibilità da concordare attraverso la contrattazione, e che non devono mai sfociare nella precarietà.</p>
			<p id="p25">Specificatamente e per ulteriore chiarezza, per quanto riguarda il trattamento normativo dei lavoratori frontalieri, è improrogabile la trasformazione a tempo indeterminato del contratto di lavoro di tutti i lavoratori forensi già in possesso del nulla-osta; inoltre, le nuove assunzioni a termine dei frontalieri, vanno effettuate esclusivamente sulla base delle norme previste per le assunzioni a tempo determinato sancite dai contratti.</p>
			<p id="p26">Nel contempo ribadiamo che l’uniformità del trattamento normativo dei lavoratori frontalieri non potrà consentire il diritto al permesso di soggiorno, e che l’autorizzazione preventiva (nulla-osta) dovrà essere sempre rilasciata dalle autorità sammarinesi preposte. Tale permesso di lavoro deve essere sempre concesso solo dopo aver appurato la indisponibilità di personale sammarinese, residente e soggiornante per le mansioni richieste.</p>
			<p id="p27">La ricollocazione di lavoratori frontalieri soggetti a licenziamenti collettivi, dovrà avvenire nei termini previsti dagli accordi siglati. In caso di riduzione di personale, a parità di qualifica e requisiti professionali, devono mantenere il posto di lavoro i dipendenti sammarinesi, residenti e soggiornanti. In tal senso vanno adeguati gli attuali ammortizzatori sociali, in conseguenza dei cambiamenti normativi modificati.</p>
			<p id="p28">Le assunzioni a tempo determinato, partendo dai contenuti dei contratti di lavoro vigenti, si potranno effettuare unicamente previa verifica effettiva delle motivazioni; pertanto, l’invio della documentazione necessaria per giustificare il ricorso alle assunzioni a termine, deve essere condizione essenziale per il rilascio del nulla-osta da parte dell’Ufficio del Lavoro. Inoltre, la mancanza di tale comunicazione alle OO.SS. e all’Ispettorato del Lavoro, i quali devono essere messi nelle condizioni di poter verificare le reali motivazioni, deve determinare l’automatica trasformazione del rapporto di lavoro a tempo indeterminato.</p>
			<p id="p29">Non può essere accettata la liberalizzazione delle assunzioni nominative, salvaguardando il principio delle pari opportunità e del diritto al lavoro sulla base delle condizioni professionali, familiari e di reddito.</p>
			<p id="p30">Lavori atipici</p>
			<p id="p31">Lavoro Interinale - Al lavoro interinale (contratto di lavoro temporaneo), l’azienda utilizzatrice può ricorrere, oltre a quanto stabilito dai contratti in vigore, unicamente qualora abbia effettivamente fatto all’Ufficio di Collocamento la richiesta di personale iscritto nelle liste pubbliche di avviamento al lavoro per l’assunzione a tempo determinato, e ne abbia verificata la non disponibilità. Il trattamento del lavoratore interinale, sia normativo che economico, deve essere simile, a parità di mansione, al collega di lavoro assunto presso l’azienda utilizzatrice.</p>
			<p id="p32">Inoltre, per ciò che concerne il periodo di permanenza di un lavoratore temporaneo presso l’azienda utilizzatrice, deve corrispondere alle esigenze concordate di tale utilizzo, e comunque - esaurito questo il periodo stabilito - non si può sostituire il lavoratore temporaneo con un altro.</p>
			<p id="p33">Collaboratori</p>
			<p id="p34">Va ribadito che, rispetto alle collaborazioni, non potrà mai essere derogato un punto essenziale: e cioè, non va consentito alcun inserimento del collaboratore/consulente nel normale ciclo produttivo aziendale (es. con mansioni di operaio, impiegato d’ordine o di concetto, commesso, magazziniere, ecc.).</p>
			<p id="p35">Inoltre, per quanto riguarda la “collaborazione coordinata e continuativa”, benché i contratti di lavoro siglati a partire dal 2002 hanno stabilito delle norme comportamentali - tale materia va ulteriormente definita, allo scopo di eliminare tutte quelle storture ancora esistenti e che generano interpretazioni pretestuose nella applicazione della norma. Il primo problema rispetto alle collaborazioni è rappresentato dalla reale consistenza numerica di tali rapporti di lavoro. Pertanto si dovrà percorrere la strada dell’emersione di queste forme di lavoro, considerato l’altissimo numero di lavoratori inseriti in territorio attraverso questa modalità.</p>
			<p id="p36">Si ha la piena consapevolezza che la gran parte delle persone occupate con tale sistema sono a tutti gli effetti lavoratori subordinati, introdotti arbitrariamente come consulenti all’interno dei posti di lavoro. Il ricorso a questa tipologia di lavoro rappresenta un vero e proprio sfruttamento delle persone, che concorre ad aumentare in maniera esponenziale la già elevatissima precarietà presente nel nostro sistema occupazionale.</p>
			<p id="p37">La presenza di tali figure lavorative crea scompensi occupazionali, limitando di fatto l’accesso ai posti di lavoro ai nostri disoccupati e a chi è in cerca di un lavoro. L’emersione, il monitoraggio, la conoscenza reale del fenomeno, dovrà indurre a delle scelte forti e chiare: o sussistono i presupposti professionali per regolarizzare le persone che ne hanno il diritto, attraverso la concessione del nulla-osta, oppure - appurata la non necessità di tali presenze, con tempi organizzativi adeguati - si dovrà ricorrere al loro allontanamento dai posti di lavoro.</p>
			<p id="p38">Distacchi</p>
			<p id="p39">In relazione ai distacchi dei lavoratori da un’azienda ad un'altra, con particolare attenzione per le aziende forensi, occorre che le procedure concordate nei contratti di lavoro vigenti e gli accordi bilaterali esistenti in materia siano regolarmente applicati, onde evitare un uso distorto di questo strumento, per ovviare alle norme sul collocamento di manodopera non residente, e comunque si devono demandare alla contrattazione sia i limiti numerici che le modalità di utilizzo di tale strumento.</p>
			<p id="p40">Sanzioni</p>
			<p id="p41">Per evitare il reiterarsi di rilevanti abusi legati al non rispetto delle norme sul collocamento esistenti, comprese le nuove normative che verranno introdotte, è necessario adottare provvedimenti legislativi sanzionatori adeguati, allo scopo di estinguere il fenomeno dell’abusivismo occupazionale, che negli ultimi tempi ha raggiunto proporzioni molto preoccupanti. L’inasprimento cospicuo delle sanzioni nei confronti di coloro che trasgrediscono le norme, deve rappresentare un serio deterrente per indurre tutti al rispetto delle regole.</p>
			<p id="p42">Inoltre occorre dotare le funzioni ispettive di idonei strumenti e poteri. È necessario coordinare ed integrare tutti gli organi ispettivi esistenti, al fine di rendere più efficace, la vigilanza contro gli abusi.</p>
			<p id="p43">Inserimento lavorativo degli invalidi e delle persone svantaggiate</p>
			<p id="p44">Ogni progetto di riforma delle politiche per l’occupazione non può prescindere dal fornire, con interventi attivi ed efficaci, risposte esaurienti al diritto al lavoro delle persone più svantaggiate.</p>
			<p id="p45">Intendiamo rimarcare la preoccupazione ed il disagio di decine di lavoratori con invalidità certificata dalla commissione competente, che avevano acquisito il diritto di essere occupati nei gruppi integrativi e di supporto dell’AASP (Legge 27 novembre 1985, n. 151 e relativo Decreto del 3 dicembre 1985, n. 153). Dal 2001 il Congresso di Stato, attraverso l’emanazione della Legge di Bilancio, ha arbitrariamente tolto loro la possibilità di accesso ai cantieri integrativi.</p>
			<p id="p46">A tutto ciò, si aggiunge la mancata applicazione, da parte dello Stato e delle imprese, della Legge 29 maggio 1991, n. 71 “Inserimento lavorativo degli invalidi e dei portatori di deficit”). Due strumenti legislativi, che oggi non producono più alcun posto di lavoro, creando una disparità di trattamento nei confronti delle persone con più disagi fisici e psicofisici, che determina sempre più una insopportabile esclusione sociale.</p>
			<p id="p47">Ora, esigiamo che il Governo indichi delle soluzioni per provvedere a tale situazione. Da parte nostra, riteniamo che - in assenza di proposte alternative dell’Esecutivo - vada ridata esecutività alla legge e al Decreto del 1985, e venga realmente applicata la legge del 1991.</p>
			<p id="p48">Gennaio 2005</p>
			<p id="p49">Tel. (+378) 0549 962060 Fax (+378) 0549 962075</p>
		</body>
	</text>
</cesDoc>