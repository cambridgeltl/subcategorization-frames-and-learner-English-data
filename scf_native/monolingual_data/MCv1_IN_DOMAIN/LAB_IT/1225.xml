<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>contratto a termine</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>contratto a termine</title>
						<author></author>
						<imprint>
							<publisher></publisher>
							<pubDate>2008-06-04 19:06:38.0</pubDate>
							<eAddress>http://www.previdenza-professionisti.it/idarticolo=454</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="it"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/LAB_IT/1225.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">cerca nel sito</p>
			<p id="p2">1. Premesse e problematiche.</p>
			<p id="p3">Il decreto legislativo n. 368 del 6 settembre 2001 in materia di contratto a termine, contiene, all’art. 11, la disciplina transitoria, stabilendo, al 1° comma: “Dalla data di entrata in vigore del presente decreto legislativo sono abrogate la legge 18 aprile 1962, n. 230, e successive modificazioni, l’articolo 8-bis della legge 25 marzo 1983, n. 79, l’articolo 23 della legge 28 febbraio 1987, n. 56, nonché tutte le disposizioni di legge che sono comunque incompatibili e non sono espressamente richiamate nel presente decreto legislativo”.</p>
			<p id="p4">L’art. 11, 2° comma, dispone poi: “In relazione agli effetti derivanti dalla abrogazione delle disposizioni di cui al comma 1, le clausole dei contratti collettivi nazionali di lavoro stipulate ai sensi dell’articolo 23 della citata legge n. 56 del 1987 e vigenti alla data di entrata in vigore del presente decreto legislativo, manterranno, in via transitoria e salve diverse intese, la loro efficacia fino alla data di scadenza dei contratti collettivi nazionali di lavoro”. Aggiunge il 3° comma: “I contratti individuali definiti in attuazione della normativa previgente, continuano a dispiegare i loro effetti fino alla scadenza”.</p>
			<p id="p5">Tale predisposizione del regime transitorio è giustificata dalla esigenza di un graduale esaurimento della contrattazione collettiva, sulla quale si erano oramai, nel corso del tempo, assestati gli equilibri della domanda e dell’offerta di lavoro non solo a termine, ma più in generale anche degli altri rapporti di lavoro caratterizzati dalla temporaneità.</p>
			<p id="p6">La soppressione della tassatività per il ricorso al contratto a termine, a favore delle generiche ragioni di carattere tecnico, produttivo organizzativo o sostitutivo, ha reinvertito la rotta verso il previgente art. 2097 cod. civ., abrogato dalla legge n. 230 del 1960, il quale prevedeva la generica “specialità” del rapporto come conditio per il ricorso al contratto a termine.</p>
			<p id="p7">La problematica che deriva da questo nuovo assetto normativo concerne la concorrenza, sia pure limitata, nel medesimo arco temporale, tra due fonti, l’una legale e l’altra contrattuale, caratterizzate da una diversa ratio ispiratrice: ciò che consentirebbe al datore di lavoro di assumere personale ricorrendo al contratto a termine sia in base a quanto previsto dal d. lgs. n. 368 del 2001, sia secondo quanto stabilito dalla contrattazione collettiva.</p>
			<p id="p8">Occorre quindi stabilire se un contratto a tempo determinato, stipulato successivamente all’entrata in vigore del d. lgs. n. 368 del 2001, ma ai sensi dell’accordo collettivo concluso ex art. 23 della citata legge n. 56 del 1987, debba indicare le specifiche “obiettive ragioni” che la novella del 2001 prevede.</p>
			<p id="p9">Invero, stando ad un’attenta lettura del disposto del 2° comma dell’art. 11, d. lgs. n. 368 del 2001, non sarebbe possibile ritenere che anche nei contratti stipulati ai sensi degli accordi collettivi “sopravvissuti” dovrebbero essere specificate e provate le suddette ragioni legali, perché così facendo si violerebbe il disposto dell’art. 11, 2°comma, d. lgs. n. 368 del 2001, il quale dispone il mantenimento dell’efficacia del contratto collettivo fino al suo spirare.</p>
			<p id="p10">A fronte del chiaro disposto dell’art. 11 del d. lgs. n. 368 del 2001, lo spazio interpretativo che residua e nell’ambito del quale si sono profilati indirizzi contrastanti della giurisprudenza di merito e di legittimità, ha riguardato in realtà la riproposizione - che si poneva, dunque, anche precedentemente alla novella del 2001, - relativa alle condizioni di esercizio, per così dire, del potere attribuito dall’art. 23, l. n. 56 del 1987 alle Organizzazioni Sindacali; se cioè ai fini della legittima apposizione del termine, la contrattazione collettiva dovesse comunque definire altrettante specifiche fattispecie oggettive, ovvero si fosse dinanzi ad una determinazione libera, sotto il profilo causale, di aggiuntive legittime ipotesi di ricorso al contratto a termine.</p>
			<p id="p11">Su tale questione si era peraltro divisa la stessa giurisprudenza di Cassazione e solo di recente le Sezioni Unite hanno composto il contrasto (Cass. S. U. del 2 marzo 2006, n. 4588, in questo fascicolo alla pag…). A tal riguardo si sono fronteggiati due diversi orientamenti.</p>
			<p id="p12">2. I due diversi orientamenti giurisprudenziali di legittimità.</p>
			<p id="p13">Sul piano generale, intanto, si può affermare che le questioni scrutinate dalla giurisprudenza di merito in ordine all’art. 11 d. lgs. n. 368 del 2001, sono per così dire “derivate”, nel senso che si ponevano nel regime giuridico del contratto a termine precedente la novella e continueranno a porsi in ragione dell’ultrattività dei contratti collettivi stabiliti dall’art. 11 del d. lgs. n. 368 del 2001.</p>
			<p id="p14">L’ índirizzo giurisprudenziale dominante “ha negato la necessità che i contratti collettivi stipulati ai sensi dell’art. 23 della legge n. 56 del 1987, debbano contenere una precisa individuazione delle fattispecie ricorrendo le quali è consentita l’apposizione di un termine al contratto di lavoro. A sostegno di tale assunto si è sostenuto che l’art. 23 della legge n. 56 del 1987 consente che vengano individuate nei contratti collettivi di lavoro stipulati con i sindacati (nazionali o locali aderenti alle confederazioni maggiormente rappresentative) specifiche fattispecie in relazione alle quali sia consentita l’apposizione del termine, senza necessità di alcun riferimento a particolari esigenze o condizioni (oggettive o soggettive di lavoro), per essere sufficiente che la contrattazione collettiva indichi la percentuale dei lavoratori da assumere rispetto al numero dei lavoratori impegnati a tempo indeterminato”. Secondo tale (corretto) indirizzo giurisprudenziale ciò è consentito “[…] in quanto l’esame congiunto delle parti sociali sulla necessità del mercato del lavoro costituisce una idonea garanzia per i lavoratori ed un’efficace salvaguardia per i loro diritti” (Cass. 11 dicembre 2002, n. 17674, in Mass. Giur. Lav., 2003, 139).</p>
			<p id="p15">La giurisprudenza minoritaria, sconfessata poi dall’intervento delle Sezioni Unite, “patrocina la tesi della possibile attribuzione alla autonomia collettiva della facoltà di individuazione di nuove e diverse situazioni di contratto a tempo determinato a condizione però che tali fattispecie vengano esattamente e compiutamente determinate. Ed invero – in un’ottica volta a configurare il lavoro a termine come un contratto avente carattere eccezionale rispetto a quello a tempo indeterminato (da considerare regola generale) e, perciò con un sempre limitato ambito applicativo – si è statuito che l’ampliamento dei nuovi tipi deve essere subordinato in ogni caso alla condizione che le nuove fattispecie siano chiaramente ed esattamente delimitate (Cass. S. U. del 2 marzo 2006, n. 4588, cit.)”.</p>
			<p id="p16">3. La giurisprudenza di merito.</p>
			<p id="p17">Nel senso dell indirizzo giurisprudenziale maggioritario si attestata la giurisprudenza di merito scrutinata.</p>
			<p id="p18">Così, il Tribunale di Milano, escludendo la necessità di individuare ipotesi specifiche per il ricorso al contratto a termine ha ritenuto che: “… la disciplina transitoria dettata dall’art. 11 del d. lgs. n. 368 del 2001 […] non vale affatto a limitare l’applicabilità della nuova disciplina di legge e serve solo a mantenere transitoriamente in vita ipotesi tipicamente individuate dalla contrattazione collettiva, senza necessità, quindi, per il datore di lavoro che assuma ai sensi del contratto collettivo, di dover provare la natura temporanea dell’esigenza aziendale per la quale assume a termine […] Inoltre, il mutamento del quadro normativo generale, sicuramente orientato all’ampliamento della possibilità di fare ricorso al contratto a termine, ha la sua rilevanza, per i contratti stipulati successivamente all’entrata in vigore del d. lgs. n. 368, anche ai fini della interpretazione delle stesse clausole in senso più liberale” (Trib. Milano 25 settembre 2003, n. 4521).</p>
			<p id="p19">Per il suddetto Tribunale, ampio rilievo deve essere pertanto attribuito al nuovo più liberale contesto normativo nel quale vengono stipulati questi contratti di lavoro a termine, che accorda una interpretazione delle clausole del contratto collettivo meno restrittiva e più consona ai cambiamenti del mercato del lavoro.</p>
			<p id="p20">Nello stesso senso ha deciso il Tribunale di Roma con la sentenza 19823 dell’11 novembre 2005 il quale, riprendendo quanto già sostenuto dalla Corte di Appello di Milano con sentenza del 9 dicembre 2003, ha riaffermato che: “Non osta in tal senso il disposto dell’art. 11, secondo cui le clausole dei contratti collettivi di lavoro stipulate ai sensi dell’art. 23 l. 53/87 e vigenti alla data di entrata in vigore del decreto stesso, manterranno in via transitoria e salvo diverse intese, la loro efficacia fino alla data di scadenza dei contratti citati. Tale disciplina, infatti, consente soltanto di conservare l’efficacia o di stipulare “ex novo”, anche nella vigenza della nuova legislazione, dei contratti a tempo determinato per le causali indicate nella contrattazione collettiva e per il periodo di vigenza della stessa: in tal modo il mantenimento in vita delle ipotesi contrattualmente contemplate gioca in favore del datore di lavoro, nel senso di tipizzare le ipotesi stesse quali ragioni di carattere tecnico, produttivo, organizzativo e sostitutivo in presenza delle quali è consentita la pattuizione del termine” (App. Milano 9 dicembre 2003).</p>
			<p id="p21">Secondo il Tribunale di Roma, le ipotesi contrattuali collettive ex l. n. 56 del 1987, ai sensi delle quali vengono stipulati i contratti di lavoro a termine, integrerebbero di per sé le ragioni legali previste dall’art. 1 del d. lgs. n. 368 del 2001 e ciò renderebbe legittima la stipulazione di tali contratti, con un evidente ampliamento, per il datore di lavoro, della possibilità di ricorrere a tale tipologia contrattuale.</p>
			<p id="p22">4. Contratto individuale e rinvio alla “disciplina vigente”.</p>
			<p id="p23">Un problema peculiare che poteva interessare il sistema previgente la riforma del 2001 e che riguarda quello attuale, nella prospettiva di cui all’art. 11 del d. lgs. n. 368 del 2001, concerne la normativa che disciplina i contratti individuali stipulati in base all’art. 23 della l. n. 56/87. Nella maggior parte dei contratti individuali, infatti, le parti si danno reciprocamente atto che il lavoratore viene assunto “ai sensi della normativa vigente”, e ciò pone il problema se tale riferimento operi un rinvio alla disciplina legale o a quella contrattuale vigente.</p>
			<p id="p24">Il Tribunale di Roma, investito della questione, ha deciso nel senso che “non vi è alcun elemento per ritenere che le parti stipulanti abbiano inteso applicare la disciplina in materia contenuta nella contrattazione collettiva previgente. Anzi le parti hanno dichiaratamente proceduto alla assunzione “ai sensi della vigente normativa” e, in mancanza di elementi specifici in senso contrario, la dizione impiegata va riferita alla fonte legislativa, a cui soltanto può essere attribuita in senso stretto la funzione di produrre “norme” giuridiche, e non alla contrattazione collettiva di diritto comune, che contiene mere clausole negoziali (Trib. Roma 11 novembre 2005, n. 19823).</p>
			<p id="p25">Sulla stessa posizione si era attestato il medesimo Tribunale, con una precedente pronuncia, dove si ribadiva che “[…] La clausola contrattuale si limita a fare riferimento alla “vigente normativa” senza con ciò fornire chiare indicazioni atteso che “vigenti” sono sia la disposizione dell’art. 11 che l’art. 1 del d. lgs. n. 368 del 2001”. Pertanto, “se da un lato la causale apposta al contratto riproduce in parte la generica formulazione dell’art. 25 c.c.n.l. dell’11 gennaio 2001, le ulteriori indicazioni in essa contenute la distinguono da tale previsione, dandole una connotazione propria cha fa propendere piuttosto per la tesi che la disciplina cui le parti hanno inteso fare riferimento è quella innovativa introdotta dall’art. 1 del d. lgs. n. 368 del 2001” (Trib. di Roma 9 giugno 2004, n. 11728).</p>
			<p id="p26">Ed ancora, sempre il Tribunale di Roma ha deciso per l’applicazione della disciplina legale, in una fattispecie nella quale non veniva operato alcun esplicito rinvio all’autonomia collettiva: “la disposizione del contratto collettivo non è in alcun modo richiamata dal contratto individuale che invece espressamente dispone che l’assunzione viene effettuata “ai sensi della vigente normativa” (Trib. di Roma 19 luglio 2005).</p>
			<p id="p27">5. “Diverse intese” e scadenza dei contratti collettivi.</p>
			<p id="p28">Altre questioni applicative sono sorte con riferimento all’espressione contenuta nel 2° comma dell’art. 11 “…le clausole dei contratti collettivi nazionali di lavoro stipulate ai sensi dell’articolo 23 della citata legge n. 56 del 1987 e vigenti alla data di entrata in vigore del presente decreto legislativo, manterranno, in via transitoria e salve diverse intese”.</p>
			<p id="p29">Il legislatore, con la citata espressione “diverse intese”, ha voluto intendere gli accordi fra i sindacati che hanno stipulato il contratto collettivo volti a stabilire una scadenza anticipata, rispetto a quella precedentemente fissata. Si è peraltro rilevato che “[…] l’art. 11, 2° comma del d. lgs. n. 368 del 2001, nel far salva, “salve diverse intese”, in via transitoria l’efficacia delle clausole dei c.c.n.l. stipulate ai sensi dell’art. 23 della legge n. 56/87, e vigenti al momento dell’entrata in vigore del decreto, consente ai datori, finché viga il c.c.n.l., e sempreché non si convenga il contrario, di continuare ad avvalersi di tali clausole per giustificare i contratti a termine secondo il “vecchio regime” di cui alla legge n. 230/62 ed art. 23 legge n. 56/87 […]” (Trib. di Roma 21 dicembre 2005, n. 22859).</p>
			<p id="p30">Il Tribunale di Roma scrutinato ha deciso secondo l’unica interpretazione plausibile della citata espressione, attribuendo alle Organizzazioni Sindacali il solo potere di anticipare la scadenza dei contratti collettivi vigenti e non anche quello di prolungarli nel tempo.</p>
			<p id="p31">Con riferimento alla problematica legata alla scadenza dei contratti collettivi, mancano a tutt’oggi sufficienti riscontri giurisprudenziali.</p>
			<p id="p32">L’art. 11, 2°comma, citato, stabilisce invero che le clausole collettive ex lege n. 56 del 1987, rimangono in vigore “fino alla scadenza dei contratti collettivi nazionali di lavoro”.</p>
			<p id="p33">Deve essere quindi stabilito se la norma faccia esclusivo riferimento ai soli contratti collettivi che abbiano una scadenza, escludendo dal suo ambito di applicazione quelli che non prevedono una scadenza e quelli che prevedono il rinnovo tacito in caso di mancata disdetta.</p>
			<p id="p34">Pur non essendo emerso tale problema nella giurisprudenza scrutinata, la risposta non può che essere in linea con il sostanziale divieto, per i sindacati, di prorogare l’efficacia dei contratti collettivi: pertanto rientrano nella disciplina sub art. 11, 2° comma, anche i contratti collettivi che non prevedono un’esplicita scadenza.</p>
			<p id="p35">In relazione a tale problematica e specificamente con riferimento alla stipulazione di un contratto individuale di lavoro a termine ai sensi di un contratto collettivo scaduto, il Tribunale di Napoli ha deciso che: “[…] il contratto a termine risulta stipulato dopo la data di scadenza del c.c.n.l. del 2001 fissata al 31 dicembre 2001 per cui deve ritenersi che la clausola dell’art. 25 del c.c.n.l., che richiama espressamente l’art. 23 della legge n. 56/87, non sia applicabile. L’art. 25 del c.c.n.l. 1998-2001 con decorrenza 1° gennaio 1998 e scadenza 31 dicembre 2001 consentiva alla convenuta di assumere personale con rapporto di lavoro a tempo determinato specificando che in tal caso trovano applicazione le disposizioni di cui alla legge n. 230/62 attraverso le ipotesi aggiuntive a quelle di legge … Sarebbe pertanto erroneo il richiamo all’art. 25 del c.c.n.l. 2001 dovendo invece esaminare se le ragioni giustificatrici del ricorso al contratto a temine, come esplicitate nel contratto individuale, siano idonee a legittimare l’operato della società convenuta nei limiti fissati dall’art. 1 del d. lgs. 368/2001” (Trib. Napoli 12 marzo 2004, n. 6153).</p>
		</body>
	</text>
</cesDoc>