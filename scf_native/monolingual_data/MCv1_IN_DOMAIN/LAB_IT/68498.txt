Sommario: 1. I punti della Finanziaria. - 2. Lavoratori a progetto. - 3. LSU. - 4. Lavoratori svantaggiati. - 5. Lavoro accessorio. - 6. Inquadramento inferiore. - 7. Contributi previdenziali. – 8. Invalidità civile. - 9. Pensioni. - 10. Somministrazione di lavoro. - 11. Licenziamenti collettivi. - 12. Pubblico impiego. - 13. Voucher lavoro.
Dal 1° gennaio sono entrate in vigore le disposizioni della Legge Finanziaria n. 191 del 23.12.2009, pubblicata sul Supplemento Ordinario alla Gazzetta Ufficiale n.  302 del 30 dicembre scorso; le novità in materia di lavoro sono disciplinate negli specifici commi dell’articolo 2 della stessa.
Nel  provvedimento, però, pare non risultare essere stati inseriti, pur essendo previsti dagli emendamenti proposti :
a) il trasferimento all’ INPS delle funzioni riguardanti le autorizzazioni circa l’interdizione anticipata dal lavoro per le gravidanze a rischio e le convalide delle trasformazioni dei rapporti di lavoro full time in part time,che quindi continuano ad essere di competenza delle Direzioni Provinciali del Lavoro;
b) la modifica della maxi sanzione per il lavoro nero, per cui si prevedeva una sanzione aggiuntiva di cento euro per ciascun lavoratore nell’ipotesi di pagamento della stessa in misura ridotta.
1. I punti della Finanziaria
Incentivi ai datori di lavoro che non provvedono ai licenziamenti; aumento dell’una tantum per i lavoratori a progetto che perdono il posto di lavoro e stabilizzazione dei lavoratori socialmente utili.
Queste alcune delle novità contenute nella legge finanziaria 2010 la n. 191 del 23 dicembre 2009, concernente “Disposizioni per la formazione del bilancio annuale e pluriennale dello Stato (legge finanziaria 2010)”.
Vediamo nello specifico i punti della Finanziaria 2010 che hanno “toccato” la materia del diritto del lavoro.
2. Lavoratori a progetto
L’articolo 19, comma 2, del decreto legge 18572008, c.d. decreto anti crisi, che aveva introdotto, sperimentalmente per il triennio 2009 – 2011, il riconoscimento di una somma una tantum pari al reddito percepito l’anno precedente ai lavoratori a progetto (pari al 10% del reddito, aumentato al 20% dall’articolo 7 ter , comma 8 d. l. 5/2009), è stato ritoccato dalla finanziaria 2010.
Infatti, viene previsto, sperimentalmente e compatibilmente con le spese di bilancio, il riconoscimento di una somma liquidata una tantum pari al 30% del reddito percepito l’anno precedente e comunque non superiore ad euro 4.000,00 per i lavoratori a progetto, con esclusione dei titolari di lavoro autonomo, a condizione che
•    operino in regime di monocommittenza;
•    abbiano conseguito un reddito lordo non superiore ad euro 20.000,00 l’anno precedente;
•    abbiano accreditato nell’anno di riferimento almeno 1 mensilità nella gestione separata;
•    risultino senza contratto di lavoro da almeno 2 mesi;
•    risultino accreditati nell’anno precedente almeno 3 mesi nella gestione separata
Incentivo ai datori di lavoro. E’ previsto un incentivo erogato dall’INPS per tutti quei datori di lavoro (le cui aziende non abbiano effettuato, nei 12 mesi precedenti, riduzioni di personale avente la stessa qualifica e che non abbiano sospensioni dal lavoro) che assumano lavoratori destinatari della indennità di disoccupazione involontaria ex art. 19, comma 1, D.L. 636/1939.
Tale incentivo sarà pari alla indennità spettante al prestatore di lavoro e verrà erogato mediante procedure ad hoc.
3. LSU
Per i lavoratori socialmente utili, i c.d. LSU, sono previsti dei finanziamenti per la stipula di convenzioni con i comuni allo scopo di stabilizzare l’occupazione degli stessi.
4. Lavoratori svantaggiati
Misure sperimentali sono previste per l’inserimento o il reinserimento di alcune categorie di lavoratori considerati svantaggiati; previsto un incentivo a favore delle agenzie per il lavoro per ogni lavoratore intermediato che venga assunto, legato alla fattispecie lavorativa conseguita.
Tali misure consistono in benefici riconosciuti anche agli operator accreditati, ex art. 7 d.lgs. 276/2003.
5. Lavoro accessorio
Modifiche anche nell’ambito del lavoro accessorio: il ricorso a tale tipologia contrattuale da parte di un committente pubblico o degli enti locali sarà consentito nel rispetto della disciplina vincolistica in materia di contenimento delle spese di personale e, ove previsto, dal patto di stabilità interno.
6. Inquadramento inferiore
Sperimentalmente per l’anno 2010 è previsto a tutti coloro che beneficiano di un qualsiasi trattamento di sostegno al reddito non connesso a sospensioni di lavoro, con almeno 35 anni di anzianità contributiva e che accettino una offerta di lavoro con inquadramento in un livello retributivo inferiore di almeno il 20% a quello delle mansioni esercitate, una contribuzione figurativa fino alla data di maturazione del diritto al pensionamento e, in ogni, non oltre il 31 dicembre 2010.
Tale contribuzione sarà pari alla differenza tra il contributo accreditato nelle mansioni di provenienza e quello relativo al nuovo lavoro svolto.
7. Contributi previdenziali
Per i prestatori di lavoro parasubordinati ed i professionisti iscritti alla gestione separata dell’INPS sarà aumentata l’aliquota contributiva: dall’attuale 25,72% al 26,72%.
8. Invalidità civile
Nuove regole per la domanda di riconoscimento dell’invalidità civile. D’ora innanzi potrà essere presentata solo in via telematica all’INPS., con tutte le informazioni, nonché l’elenco dei c.d. medici certificati, sul sito internet dell’istituto www.inps.it.
9. Pensioni
Nuovi coefficienti di calcolo sui trattamenti di vecchiaia: la riduzione dovrebbe essere anche del 6.8% rispetto a quella che sarebbe stata calcolata con i vecchi coefficienti.
Inoltre si è innalzata l’età per l’uscita delle dipendenti pubbliche (di sesso femminile): infatti d’ora in avanti potranno andare in pensione con una età di almeno 61 anni; mentre dall’anno 2012 sarà necessario avere 62 anni.
10. Somministrazione di lavoro
Torna in vita lo staff leasing, ovvero il contratto di somministrazione a tempo indeterminato, particolare contratto di natura commerciale in cui un’impresa (utilizzatrice) si rivolge ad un’altra  (la somministratrice) per la fornitura di manodopera necessaria a specifici servizi.
Tale tipologia contrattuale è stata, altresì, estesa anche ai servizi di cura e di assistenza alla persona.
11. Licenziamenti collettivi
I contratti di somministrazione potranno essere stipulati anche nella ipotesi in cui siano stati effettuati dei licenziamenti collettivi di prestatori di lavoro adibiti alle stesse mansioni cui si riferisce il contratto di somministrazione, anche nei casi in cui la somministrazione:
•    sia finalizzata alla sostituzione di lavoratori assenti;
•    venga conclusa dal somministratore con contratto di lavoro a termine di durata non superiore a 12 mesi;
•    abbia una durata iniziale non superiore a 3 mesi.
12. Pubblico impiego
Il rinnovo contrattuale per gli statali partirà a maggio prossimo; per ora previste risorse per la sola vacanza contrattuale.
Ancora nuove fasce di reperibilità per la malattia nel pubblico impiego: la visita fiscale potrà essere effettuata la mattina dalle ore 9.00 alle 13.00 e il pomeriggio dalle ore 15.00 alle 18.00.
Previste deroghe solamente per gravi patologi quali tumori o infortuni sul lavoro.
13. Voucher lavoro
Ampliamento della platea dei prestatori di lavoro e delle mansioni per cui sarà possibile utilizzare i buoni lavoro: estensione temporale anche per gli studenti universitari.
Top news
SCARICA GRATUITAMENTE
Copyright © 2010 Diritto e Processo Diritto e Processo Quotidiano scientifico di informazione giuridica reg.Trib. Lucera n. 144 del 22 marzo 2010 ISSN 2038 - 2030
Direttore Responsabile Avv. Donato della Vista Direttore Scientifico Avv. Luca D’Apollo Editore Diritto e Processo s.a.s.Via M. Tenente Schiavone, 19 71036 Lucera (FG)
