Infoline
Con ricorso al Tribunale Amministrativo delle Marche la sig.ra (…), insegnate, impugnava il decreto in data 1 febbraio 1982 con il quale il Ministro della pubblica istruzione aveva disposto la sua decadenza dall’impiego ai sensi dell’art. 127, lett. d), del DPR_3_1957 , e dell’art. 111 del D.P.R. 1974, n. 417, per avere conseguito la nomina con documenti falsi, unitamente agli atti connessi tra i quali, segnatamente, il parere del Consiglio nazionale, assunto in data 1/12/1981, e la nota del Provveditore agli studi di Ascoli Piceno prot. 10269C1 in data 29/3/1989.
Lamentava violazione del richiamato art. 127, lett. d), nonché eccesso di potere per difetto di motivazione, falsità della causa, travisamento dei fatti, illogicità e contraddittorietà.
Chiedeva quindi l’annullamento del provvedimento impugnato.
Con la sentenza in epigrafe il Tribunale Amministrativo delle Marche accoglieva il ricorso annullando, per l’effetto, il decreto ministeriale impugnato.
Avverso la predetta sentenza insorge il Ministero dell’istruzione, università e ricerca in persona del ministro in carica contestando gli argomenti che ne costituiscono il presupposto e chiedendo la sua riforma ed il rigetto del ricorso di primo grado.
Si è costituita in giudizio la sig.ra (…) chiedendo il rigetto dell’appello e proponendo appello incidentale.
Con ordinanza collegiale istruttoria n. 5155 in data 25 gennaio 2010 è stato ordinato all’Amministrazione appellante di chiarire la permanenza dell’interesse alla decisione dell’appello, in quanto l’appellata è stata collocata in quiescenza in data 23 aprile 2007; l’Amministrazione ha affermato la permanenza dell’interesse.
La causa è stata assunta in decisione alla pubblica udienza del 25 maggio 2010.
1. La causa deve essere decisa nel merito in quanto l’Amministrazione, sollecitata con l’ordinanza di cui in narrativa, ha chiarito che l’accoglimento dell’appello ha conseguenze sulla determinazione dello stipendio spettante all’appellata, e sulla conseguente misura della pensione, per cui permane l’interesse alla decisione nonostante l’intervenuto collocamento a riposo.
Atteso che tali argomentazioni non sono state contraddette, il Collegio deve ritenere il giudizio.
2. L’appello principale è fondato.
I primi giudici hanno dedotto, quale giustificazione della pronuncia di annullamento, il mancato accertamento della consapevolezza, da parte dell’odierna appellata, del fatto che l’incarico d’insegnamento, sulla cui base è stata successivamente inquadrata in ruolo, era stato ottenuto grazie a titoli in realtà non posseduti.
Tale argomentazione viene giustamente criticata dall’Amministrazione appellante.
I titoli in questione riguardavano il voto conseguito nell’abilitazione tecnica e dei servizi prestati negli anni scolastici 1966-67 e 1967-68, attestati con documenti falsi.
Invero, è assolutamente inverosimile che un qualsiasi soggetto dotato di normale capacità di discernimento non sia in grado, soprattutto, di ricordare se ha prestato o meno attività lavorativa in un certo periodo della sua vita.
L’affermazione è resa ancora più inverosimile dal fatto che il servizio in questione sarebbe stato prestato in favore dell’Amministrazione scolastica, e quindi nella posizione di lavoro alla quale, evidentemente, l’appellata aspirava come progetto definitivo di vita, posto che una volta conseguito l’impiego ha continuato a lavorare al suo interno fino al collocamento a riposo.
Afferma, di conseguenza, il Collegio che la palese inverosimiglianza del carattere inconsapevole del comportamento dell’appellata non imponeva alcun particolare accertamento all’Amministrazione a questo riguardo.
L’appello principale deve quindi essere accolto.
Il Collegio deve di conseguenza procedere all’esame dell’appello incidentale.
3. L’appellante incidentale sostiene che il falso non può essere ritenuto acquisito in mancanza di sentenza del giudice penale al riguardo (il relativo giudizio si è concluso senza pronuncia di merito).
La tesi è infondata.
La necessità dell’intervento del giudice penale deve essere esclusa laddove, come nel caso di specie, la falsità delle circostanze accertate risulti con immediata evidenza dal raffronto fra la documentazione prodotta e quella in possesso dell’Amministrazione.
La tesi appare, inoltre, singolare in quanto l’appellante incidentale in realtà non ha mai contestato che i documenti in parola attestassero una votazione superiore a quella effettivamente conseguita e non ha mai affermato di avere svolto i servizi falsamente documentati.
In questa situazione, quindi, giustamente l’Amministrazione ha ritenuto dimostrata la falsità dei documenti di cui si tratta.
4. L’appellante incidentale afferma poi che i suoi titoli le avrebbero consentito di accedere all’impiego in Provincia di Ascoli Piceno sulla cui base ha successivamente ottenuto la conferma in ruolo, per cui i documenti falsi in questione sarebbero stati, in concreto, irrilevanti.
La tesi non può essere condivisa.
L’appellante incidentale ha certamente ottenuto l’incarico in Provincia di Ascoli Piceno sulla base del precedente incarico in Provincia di Sassari, altrettanto certamente ottenuto grazie ai documenti falsi.
La disamina della problematica sollevata dall’appellante incidentale presupporrebbe la predisposizione della graduatoria virtuale per l’accesso all’incarico di cui si tratta, operazione quanto mai complessa ed incerta, ad oltre trent’anni dai fatti di causa, che non può certo essere avviata senza la deduzione di un serio principio di prova circa l’attendibilità dell’asserzione formulata.
Atteso che l’appellante incidentale non ha fornito il prescritto principio di prova, il Collegio non può che prendere atto del fatto che l’impiego in Provincia di Ascoli Piceno è stato ottenuto sulla base di un servizio precedente sicuramente conseguito in base a documenti falsi.
L’argomentazione deve pertanto essere disattesa.
5. In conclusione, l’appello incidentale deve essere respinto mentre l’appello principale deve essere accolto e, in riforma della sentenza gravata, respinto il ricorso di primo grado.
Le spese, liquidate in dispositivo seguono, come di regola, la soccombenza.
P.Q.M.
Definitivamente pronunciando sugli appelli indicati in epigrafe, respinge l’appello incidentale ed accoglie l’appello principale e, in riforma della sentenza gravata, respinge il ricorso di primo grado.
Condanna l’appellata al pagamento, in favore del Ministero appellante, di spese ed onorari dei due gradi del giudizio, che liquida in complessivi € 3.500,00 (tremilacinquecento/00) oltre agli accessori di legge.
Ordina che la presente decisione sia eseguita dall’autorità amministrativa.
Depositata in Segreteria il 21.07.2010
Corte di Cassazione Sez. Lavoro - Sent. del 15.07.2010, n. 16579
Svolgimento del processo
Il Dott. B.V.A.L. (d’ora innanzi, per razionalità, dr. B.) ha convenuto in giudizio la I. s.p.a. esponendo:
di aver lavorato all’estero per conto della società con contratti di lavoro succedutisi nel tempo;
che nell’ultimo rapporto egli aveva lavorato quale addetto all’ufficio di rappresentanza della società a ( … );
che aveva goduto di benefits quali autovettura e appartamento;
che nel settembre del 1998 la I. gli aveva comunicato telefonicamente di essere impossibilitata a ricollocarlo in ( … ) (come previsto da accordi presi all’inizio della collaborazione) o in altra sede;
che egli aveva quindi chiesto di usufruire di un periodo di aspettativa;
che il 18 dicembre 1998 la società gli aveva comunicato il licenziamento, motivando il recesso con la sussistenza di un giustificato motivo oggettivo di licenziamento, dovuto alla riorganizzazione e razionalizzazione dell’organico a (…).
Il dr. B. ha lamentato la illegittimità del licenziamento chiedendo la condanna della società alla reintegrazione ed al risarcimento del danno.
La I. si era costituita eccependo la carenza di legittimazione passiva sostenendo che il dr. B. non sarebbe mai stato suo dipendente, ma dipendente di società estere (la I. ( … ) e la I. ( …), eccependo nel merito la inapplicabilità della legge italiana, in base alla L. n. 218 del 1995, in subordine la violazione dell’art. 412 c.p.c. sul tentativo obbligatorio di conciliazione, comunque sostenendo che le parti avrebbero disciplinato in maniera esclusiva il rapporto con il contratto dell’( … ) stipulato nelle ( …), e che questo contratto prevedeva un’espressa deroga ad ogni “relativa diversa previsione di legge e contrattuale vigente..”; in subordine sosteneva la sussistenza delle ragioni addotte per il licenziamento.
La convenuta proponeva anche una domanda riconvenzionale subordinata di condanna del ricorrente a restituire, in caso di accoglimento delle sue domande, le somme percepite a titolo di indennità di preavviso.
Il Tribunale di Monza accoglieva il ricorso ordinando la reintegrazione del dr. B..
Questa pronunzia è stata confermata dalla Corte d’Appello di Milano, con sentenza n. 751, depositata in cancelleria l’otto novembre 2005, e che non risulta notificata.
Avverso la sentenza di appello la società I. ha proposto ricorso per cassazione, con sette motivi di impugnazione, notificato, in termine, il 7 novembre 2006.
L’intimato dr. B. ha resistito con controricorso notificato, in termine, il 5 dicembre 2006.
La I. , infine, ha depositato una memoria integrativa.
Motivi della decisione
1. Nei primi due motivi di impugnazione si denunzia la violazione e falsa applicazione di una serie di disposizioni normative, e, tra le altre, specificamente dell’art. 5 della convenzione OCSE 18 ottobre 1989, ed il vizio di motivazione, eccependo, nel primo motivo, la carenza di legittimazione passiva della I. e, nel secondo motivo, che la legge applicabile non poteva essere quella italiana (ma semmai quella delle ( …), in quanto il prestatore non era stato dipendente della società stessa, ma di società estere che costituivano entità autonome.
Nel terzo motivo si lamenta la violazione degli artt. 410, 410 bis e 412 bis, ed il connesso vizio di motivazione, per omesso espletamento preventivo del tentativo di conciliazione, in quanto la richiesta della controparte alla Direzione Provinciale del Lavoro era incompleta, perché si era limitata ad impugnare la legittimità del licenziamento, e non conteneva in sé tutte le domande proposte successivamente.
Nel quarto motivo si denunzia la violazione di legge e il difetto di motivazione perchè la sentenza aveva ritenuto l’illegittimità del licenziamento per mancanza di un giustificato motivo oggettivo.
La I. ribadisce, invece, l’impossibilità di ricollocare il dr. B. presso l’ufficio di ( … ) e la soppressione del posto di lavoro prima occupato dal dr. B.: questo costituiva giustificato motivo di recesso, ed il relativo motivo di impugnazione non era stato esaminato dalla Corte d’Appello.
Nel quinto motivo la società lamenta, sotto gli stessi profili della violazione di legge e vizio di motivazione, la lesione del principio della libertà di impresa, criticando la sentenza di appello per aver ritenuto che sussistesse un obbligo di “repechage”; nel caso di specie la sentenza aveva ritenuto che il datore di lavoro fosse tenuto a fornire una prova negativa in questo senso, e non fosse, invece, il prestatore ad essere tenuto ad indicare in positivo quali possibilità sussistessero per una sua riutilizzazione, motivando che in una struttura complessa, e dispersa in più territori, come quella della I. , il singolo prestatore si trovava nell’impossibilità di conoscere in maniera non sommaria l’organizzazione dell’azienda.
Nel sesto motivo si ripropongono sostanzialmente gli stessi vizi denunziati nel motivo precedente criticando il passaggio della sentenza in cui il giudice era giunto alla conclusione che la decisione di licenziare il dr. B. più che da una impossibilità di ricollocazione fosse frutto della convinzione della datrice di lavoro di poter licenziare liberamente il dipendente, e contesta la rilevanza di un documento (il verbale di una riunione tenutasi a ( …), mesi prima del recesso, tra i rappresentanti di alcune imprese, tra cui appunto l’italiana I. ), che - secondo la ricorrente - sarebbe stata alla base di questa conclusione del giudice.
Infine, nel settimo motivo di impugnazione, la società denunzia ulteriori violazioni di legge e vizi di motivazione, lamentando che la Corte d’Appello non aveva motivato in alcun modo sul mancato accoglimento delle prove articolate sull’eccezione dell’aliunde perceptum.
Sostiene di aver corrisposto al dr. B., in esecuzione della sentenza di primo grado, l’equivalente di 15 mensilità di retribuzioni globale di fatto (avendo l’interessato, dopo la pronunzia di primo grado, optato per questa soluzione in luogo della reintegrazione), mentre invece lo stesso dr. B. aveva precisato in sede di interrogatorio di essersi rioccupato in un tempo più breve, dopo circa 12 mesi.
2. Il ricorso è infondato, e non può trovare accoglimento.
Il primo motivo sulla pretesa insussistenza di un contratto di lavoro subordinato del dr. B. con l’attuale ricorrente I. s.p.a (bensì solamente con la I. s.p.a. ( … ), con conseguente carenza di legittimazione passiva della stessa società ricorrente, si risolve in una diversa interpretazione e valutazione dei fatti materiali.
In realtà la ricorrente non ha dedotto di avere dato la prova del fatto che la I. s.p.a. ( … ) costituisse una entità effettivamente autonoma, e non semplicemente - come induce a ritenere la sua stessa denominazione, e come esattamente ritenuto dalla sentenza impugnata - una articolazione organizzativa della società italiana.
Che invece si trattasse proprio di questo lo si ricava dall’ultima parte del motivo (alle pagg. 30 e seguenti) dove si invocano disposizioni (contenute in apposite convenzioni internazionali) di carattere tributario, dirette ad evitare doppie imposizioni a carico del medesimo soggetto giuridico operante in più stati, ma che non hanno nulla a che fare con i rapporti strettamente contrattuali e con quelli di lavoro in particolare. D’altra parte la stessa ricorrente ammette, a pag. 24 del ricorso, che l’accertamento dell’esistenza di una contemplatici domini è compito istituzionalmente devoluto al giudice di merito e non censurabile in sede di legittimità se non per vizio di motivazione.
La sentenza ha ritenuto che la scelta della legge italiana, pur se non espressa, risultava in modo ragionevolmente certo dalle disposizioni del contratto.
Va tenuto presente che entrambe le parti contrattuali erano italiane (il dr. B. quale prestatore di lavoro di nazionalità italiana, e con normale residenza in ( …), la I. quale società di capitali con sede in ( … ) e disciplinata dal diritto italiano), e queste circostanze non sono state neppure poste in dubbio in alcun modo, e che il dr. B. prestava la propria attività nell’interesse della stessa I. : sussistono perciò elementi indiziari più che consistenti per ritenere (del resto secondo logica) che il contratto di lavoro sia stato posto in essere appunto tra la società italiana ed il lavoratore italiano, e che la I. s.p.a. ( … ) (vale a dire con la filiale ( … ) della ricorrente) agisse per conto della I. s.p.a. italiana, e non il contrario, e che appunto per conto dell’attuale ricorrente abbia formalizzato per iscritto il contratto di lavoro con il dr. B.
Né sussiste il lamentato difetto di motivazione, perchè nella sentenza impugnata la Corte d’Appello di Milano ha motivato in maniera ampia e con coerenza su questi punti, e le sue argomentazioni non vengono scalfite in alcun modo dalle considerazioni astratte e generiche della ricorrente.
La sentenza sottolinea, infatti, in particolare, che dalla documentazione in atti si ricavava senza ombra di dubbio che il contratto di lavoro era stato concluso in ( … ) tra la I. s.p.a. ed il dr. B., ancorché la sede di lavoro fosse nelle ( …), che la stessa società, attuale ricorrente dava atto in una propria dichiarazione di avere ottenuto l’apposita autorizzazione (richiesta dalla normativa interna italiana) per l’assunzione all’estero del lavoratore, ed infine, che la lettera di licenziamento era stata sottoscritta dalla medesima I. s.p.a., senza fare alcun riferimento alla I.
( …), né al fatto di agire nella qualità di “mandatario” di questa ultima.
3. Né è fondato il secondo motivo di impugnazione in cui si allega che il contratto di lavoro dovrebbe essere regolato dalla legge locale delle ( …), e non - come giustamente ritenuto nella sentenza impugnata - da quella italiana, perchè il testo del contratto, riportato dalla ricorrente alle pagg. 37 - 44 del ricorso, fa riferimento chiaramente al diritto interno italiano, richiamando istituti specifici (ad esempio, a pag. 38, la tredicesima mensilità) peculiari alla normativa interna italiana ed inesistenti, di regola, in quelle degli altri stati. Né avrebbe senso, se non fosse un contratto stipulato tra soggetti italiani e regolato dal diritto interno italiano, il richiamo (sempre a pag. 38 del testo) alla legge a tutela delle condizioni di igiene e sicurezza dei lavoratori italiani impegnati in paesi extracomunitari, in relazione alle responsabilità dell’impresa per ciò che concerne i rischi ambientali locali, né quello al rientro in patria (a p. 40), né, tanto meno, l’indicazione del foro di Milano (a p. 44) come competente per alcuni tipi di possibili controversie.
Né, del resto, la ricorrente chiede l’applicazione della legge ( …), né precisa in alcun modo quale sarebbe stato il contenuto concreto di essa, né perchè avrebbe dovuto condurre alla reiezione delle domande del lavoratore.
Al contrario, la normativa del lavoro delle ( … ) stabilisce, nel Codice del Lavoro delle ( … ) contenuto nel Decreto Presidenziale n. 442 e successive modificazioni, all’art. 279, che il lavoratore a tempo indeterminato non possa essere licenziato se non per giusta causa (vale a dire nelle ipotesi indicate nel successivo art. 282) e che se viene licenziato illegittimamente abbia diritto alla reintegrazione nel posto di lavoro ed al pagamento delle retribuzioni perdute.
4. Il terzo motivo di impugnazione è palesemente infondato. Manca della necessaria autosufficienza, in quanto la ricorrente non riporta il contenuto della richiesta di tentativo di conciliazione.
E’ infondato, inoltre, nel merito perchè ai fini almeno del tentativo di conciliazione è sufficiente che il lavoratore abbia esposto la sua domanda in senso sostanziale, ma non ne discente alcuna preclusione quanto alla possibilità di prospettare nuove causae petendi, oppure nuovi profili; d’altra parte, dato che aveva dichiarato di impugnare il licenziamento nei confronti della I. s.p.a., era implicito che intendeva anche affermare che il rapporto era intercorso con tale società, e chiedere il riconoscimento di questa circostanza di fatto.
5. Sono infondati anche i successivi tre motivi, tutti in materia di obbligo di repechage.
Lo è il quarto motivo, perchè la critica proposta è inconferente:
la sentenza, infatti, afferma soltanto che la società convenuta non aveva effettuato il repechage del dipendente, non che non era possibile sopprimere quel posto certo posto da lui occupato a ( …).
La società avrebbe dovuto dimostrare che non era possibile impiegare il dr. B. altrove, né in Italia, né in altre sedi estere diverse dalle ( …).
Sono infondati il quinto ed il sesto motivo, connessi strettamente tra loro e come tali da trattare unitariamente. Secondo quanto risulta in linea di fatto dalla sentenza (a pag. 7 della motivazione), il lavoratore interessato aveva adempiuto al suo onere di allegazione indicando una serie di uffici di rappresentanza dove, a suo parere, avrebbe potuto essere impiegato senza, d’altra parte, che la società avesse eccepito nulla sul punto, né in termine di inesistenza di tali uffici, né di mancanza di posizioni vacanti presso di essi.
La sentenza rileva inoltre che il ricorrente aveva dedotto che anzi i dirigenti della società avevano previsto, in un incontro tenuto a ( …), che il dr. B. sarebbe stato trasferito ed assegnato a nuove funzioni, e che anche questa affermazione non era stata smentita dalla società, che si era limitata ad affermare che era irrilevante.
La sentenza perciò ne deduce correttamente che il successivo ripensamento aziendale non era dovuto ad una mancata possibilità di collocare altrove il dr. B., ma alla erronea convinzione di poterlo licenziare liberamente.
Infine, una serie di ulteriori profili di censura, esposti, in particolare, nel sesto motivo di impugnazione, consistono nella riproposizione di questioni di fatto, relative in particolare alla valutazione dell’accordo intervenuto a ( … ) ed alla necessità, o meno, di assumere ulteriori prove (richieste dalla società), che appunto perchè sono di fatto, non sono suscettibili di riesame in questa fase di legittimità.
6. Infine, il settimo motivo, è inammissibile perchè di carattere meramente esplorativo; la ricorrente non ha neppure allegato (e, tanto meno, dimostrato) di avere offerto la prova che il dr. B. abbia percepito altre retribuzioni (l’aliunde perceptum) nel periodo cui fa riferimento il risarcimento riconosciuto al lavoratore.
7. Concludendo, dunque, il ricorso non può che essere rigettato.
Le spese, liquidate nell’importo indicato in motivazione, seguono la soccombenza a carico della società ricorrente.
P.Q.M.
La Corte rigetta il ricorso e condanna la ricorrente alle spese che liquida che liquida Euro 35,00, oltre Euro 5.000,00 (cinquemila/00) per onorari, ed alle spese generali, IVA e CPA.
Il licenziamento per giustificato motivo oggettivo nasconde l’erronea convinzione di poter licenziare liberamente un lavoratore ? Nulla da fare, l’azienda è obbligata a reintegrare il dipendente nel posto di lavoro. Sull’ azienda di cui si tratta abbiamo letto un articolo riportato nel blog di Beppe Grillo è il gruppo I. che Grillo definisce il braccio di cemento armato di tutti i governi.
Con un Comunicato diffuso ieri, recante “Oltre i confini dell’ufficio, postazione di lavoro a domicilio per i dipendenti del Fisco”, l’Agenzia delle Entrate ha reso noto che debutta il Telelavoro in Agenzia, grazie a un progetto sperimentale, condiviso con le organizzazioni sindacali, che quest’anno riserva 100 posti al personale delle Entrate.
Troppo facile, no ? La parola d’ordine del Ministro Brunetta è “innovare” la Pubblica Amministrazione, non a caso è stato istituito il dicastero per la Pubblica Amministrazione e l’Innovazione. Uno dei Dipartimenti del Ministero è la struttura di supporto per la Digitalizzazione e l’Innovazione Tecnologica, DigitPa.
REPUBBLICA ITALIANA
Il Consiglio di Stato
ha pronunciato la presente
contro
per l’ottemperanza al giudicato
formatosi sulla sentenza del Tribunale civile di Roma - Sezione Lavoro n. 20216/2004, resa tra le parti concernente CORRESPONSIONE SOMME RELATIVE A TRATTAMENTO ECONOMICO.
 Visto il ricorso con i relativi allegati;
Viste le memorie difensive;
Visti tutti gli atti della causa;
Relatore nella camera di consiglio del giorno 15 giugno 2010 il Consigliere di Stato Maurizio Meschino e uditi per le parti gli avvocati B. e M.;
Ritenuto e considerato in fatto e diritto quanto segue.
FATTO
1. Con sentenza n. 20216 del 2004 il Tribunale civile di Roma - Sezione Lavoro ha accertato il diritto dei ricorrenti al trattamento economico previsto per il personale dell’Autorità per le garanzie nelle comunicazioni e, per l’effetto, ha condannato il C.N.I.P.A. (Centro Nazionale per l’Informatica nella Pubblica Amministrazione, oggi DigitPA), parte convenuta, al pagamento delle differenze retributive maturate, oltre interessi legali e rivalutazione monetaria dalle singole scadenze al saldo, e al versamento dei relativi contributi.
La Corte di Appello di Roma - Sezione Lavoro, con sentenza n. 1306 del 28 agosto 2008, ha confermato la sentenza di primo grado. Il CNIPA ha impugnato la sentenza della Corte di Appello con ricorso per cassazione.
2. I ricorrenti in epigrafe, ritenuta l’improcedibilità del ricorso per cassazione a seguito del suo mancato deposito e iscrizione a ruolo nei termini, e quindi la formazione del giudicato, il 18 marzo 2009 hanno notificato al CNIPA atto di significazione, diffida e messa in mora per l’adempimento e, decorso inutilmente il termine di 30 giorni per adempiere intimato nella diffida, hanno proposto ricorso per ottemperanza a questo Consiglio.
3. Questo Consiglio, con sentenza n. 7852 del 2009, richiamato che ai sensi dell’art. 37 della legge n. 1034 del 1971 per la rituale introduzione del ricorso inteso ad ottenere l’esecuzione di sentenze pronunciate dall’autorità giudiziaria ordinaria è richiesto l’avvenuto passaggio in giudicato delle stesse, ha dichiarato il ricorso inammissibile in carenza di statuizione di improcedibilità del ricorso per cassazione, pronunciata da parte della Suprema Corte di Cassazione, giudice adito, ad integrazione, per l’effetto, del requisito di “cosa giudicata formale”.
4. La Corte Suprema di Cassazione, Sezione Lavoro, con ordinanza n. 3594 del 16 febbraio 2010, ha dichiarato improcedibile il ricorso proposto dal CNIPA.
5. I ricorrenti in epigrafe il 16 marzo 2010 hanno notificato a DigitPA atto di significazione, diffida e messa in mora chiedendo entro trenta giorni dal ricevimento dell’atto l’esecuzione della sentenza del Tribunale civile di Roma-Sezione Lavoro n. 20216 del 2004.
6. Decorso inutilmente il detto termine è stato proposto il ricorso in epigrafe con cui si chiede l’adozione di misure volte all’esecuzione del giudicato.
DIRITTO
1. Con il ricorso in esame si deduce la non esecuzione della sentenza del Tribunale civile di Roma - Sezione Lavoro n. 20216 del 2004.
2. La DigitPA ha depositato in giudizio, l’11 maggio 2010, memoria difensiva in cui richiama che il contenzioso di cui qui si tratta è scaturito da quanto disposto dall’art. 42, comma 3, della legge n. 675 del 1996, recante la previsione dell’applicazione ai dipendenti in questione del trattamento economico previsto per il personale dell’Autorità per le garanzie nelle comunicazioni, sulla cui base si è pronunciato il giudice ordinario accogliendo il relativo ricorso; si afferma poi che, pendente il contenzioso, è stata approvata la legge 23 dicembre 2005, n. 266, il cui art. 1, comma 225, dispone che “Ai fini della definizione delle situazioni pendenti, l’articolo 42, comma 3, della legge 31 dicembre 1996, n. 675 per il periodo della sua vigenza si interpreta nel senso che l’applicazione del trattamento economico previsto dal terzo periodo è subordinata alla previa definizione del trattamento giuridico ed economico e dell’ordinamento delle carriere del personale dell’Autorità per l’informatica nella pubblica amministrazione mediante il regolamento previsto dal primo periodo. Dalla data di entrata in vigore della presente legge e fino alla definizione del regolamento di cui al precedente periodo è sospesa qualsiasi procedura esecutiva relativa a pronunce giurisdizionali non passate in giudicato concernenti l’applicazione del suddetto trattamento economico”.
Da ciò consegue, si sostiene, l’inammissibilità e l’infondatezza del ricorso in epigrafe, risultando chiaro dalla norma citata che la sospensione delle procedure esecutive delle pronunce giurisdizionali si deve applicare a quelle non passate in giudicato all’atto dell’entrata in vigore della legge.
Non potendosi affermare, si soggiunge, che a seguito dell’approvazione del Decreto_Legislativo_177_2009 (”Riorganizzazione del Centro Nazionale per l’informatica nella pubblica amministrazione, a norma dell’articolo 24 della legge 18 giugno 2009, n. 69″) siano state soddisfatte le condizioni poste dall’art. 1, comma 225, della Legge_266_2005 , poiché nel detto d.lgs. è previsto che la definizione del trattamento economico e giuridico del personale è subordinata alla stipulazione del CCNL del comparto, non essendo stati approvati, inoltre, neppure i regolamenti sull’ordinamento dell’Ente, di cui all’art. 6 del medesimo d.lgs.,ugualmente necessari ai fini di cui qui si tratta.
La sentenza del giudice ordinario non può perciò essere eseguita né, d’altro lato, è eseguibile, non costituendo titolo esecutivo, ai sensi dell’art. 474 c.p.c., poiché reca una condanna generica, essendo perciò necessario un ulteriore giudizio per la quantificazione del dovuto.
3. Le deduzioni della DigitPA non possono essere accolte.
Infatti.
-la questione dell’applicazione dell’art. 1, comma 225, della legge n. 266 del 2005 non è stata sollevata o comunque esaminata nel corso della vicenda giurisdizionale sopra richiamata, essendo stata pronunciata la sentenza in appello il 26 agosto 2008, dopo più di due anni dall’entrata in vigore della norma, ed essendo stato dichiarato improcedibile il ricorso per cassazione;
-il giudicato si è perciò formato su quanto statuito come regola del caso in controversia dalla sentenza del Tribunale civile di Roma-Sezione Lavoro n. 20216 del 2004, né, coprendo il giudicato il dedotto ed il deducibile, il contenuto della sentenza può essere posto in discussione deducendo successivamente questioni non proposte o esaminate nel processo;
-di conseguenza l’esecuzione della sentenza non è condizionata alla stipulazione del CCNL del comparto o all’approvazione dei regolamenti sull’ordinamento dell’Ente, essendo peraltro precisato nella sentenza il trattamento economico cui equiparare quello dovuto ai ricorrenti, con la sua specifica individuazione, in applicazione della legge, nel trattamento previsto per il personale dell’Autorità per le garanzie nelle comunicazioni;
-non potendosi, per lo stesso motivo, definire generico, e quindi non eseguibile, il dettato della sentenza stessa.
4. Il ricorso per l’esecuzione del giudicato deve perciò essere accolto ed ordinata l’esecuzione della sentenza del Tribunale civile di Roma - Sezione Lavoro n. 20216 del 2004.
Si deve quindi disporre la completa esecuzione da parte di DigitPA di quanto statuito nella detta sentenza a favore dei ricorrenti entro novanta giorni dalla comunicazione della presente decisione, o dalla sua notificazione se antecedente, e la nomina di un commissario ad acta in caso di inutile decorso del detto termine.
Questi è nominato nella persona del Ragioniere Generale dello Stato, o dirigente da lui delegato, riservandosi il Collegio all’esito dell’espletamento dell’incarico la liquidazione delle spese per il procedimento di esecuzione della sentenza e per il compenso del commissario ad acta, il cui onere è a carico di DigitPA.
5. Le spese del presente giudizio seguono, come di regola, la soccombenza. Esse sono liquidate nel dispositivo
P.Q.M.
Il Consiglio di Stato in sede giurisdizionale, Sezione Sesta, accoglie il ricorso in epigrafe.
Ordina alla DigitPA di dare integrale esecuzione al giudicato formatosi sulla sentenza del Tribunale civile di Roma - Sezione Lavoro n. 20216 del 2004, provvedendo entro novanta giorni dalla comunicazione della presente decisione ovvero dalla sua notificazione, se antecedente.
Nomina commissario ad acta il Ragioniere generale dello Stato, o dirigente da lui delegato, perché, se l’indicato termine trascorra inutilmente, provveda ad adottare tutti gli atti necessari per l’esecuzione del giudicato. Dispone sulle spese per l’espletamento dell’incarico da parte del commissario ad acta come da motivazione.
Condanna la parte convenuta -DigitPA- al pagamento a favore dei ricorrenti delle spese della presente fase del giudizio, che liquida in complessivi euro 3.000,00 (tremila/00), oltre IVA e C.P.A.
Ordina che la presente decisione sia eseguita dall’autorità amministrativa.
L’articolo n. 28 del decreto_81_2008 , recante la valutazione dei rischi nei luoghi di lavoro, prevede :
1. La valutazione di cui all’articolo 17, comma 1, lettera a), anche nella scelta delle attrezzature di lavoro e delle sostanze o dei preparati chimici impiegati, nonché nella sistemazione dei luoghi di lavoro, deve riguardare tutti i rischi per la sicurezza e la salute dei lavoratori, ivi compresi quelli riguardanti gruppi di lavoratori esposti a rischi particolari, tra cui anche quelli collegati allo stress lavoro-correlato,
L’art. 11 della direttiva_92_85_cee  dispone che alle lavoratrici gestanti o puerpere e in periodo di allattamento vanno garantiti, in conformità allelegislazioni e/o prassi nazionali, i diritti connessi con il contratto di lavoro, compreso il mantenimento di una retribuzione e/o il versamento di una indennità adeguata;
Protezione della sicurezza e della salute sul lavoro delle lavoratrici gestanti puerpere o in periodo di allattamento
1 La domanda di pronuncia pregiudiziale riguarda l’interpretazione dell’art. 11, punto 1, della direttiva_92_85_cee , concernente l’attuazione di misure volte a promuovere il miglioramento della sicurezza e della salute sul lavoro delle lavoratrici gestanti, puerpere o in periodo di allattamento (decima direttiva particolare ai sensi dell’art.16, paragrafo 1 della direttiva 89/391/CEE) (GUL348, pag.1).
2 Detta domanda è stata presentata nel contesto di una controversia che vede la sig.ra Parviainen, impiegata in qualità di responsabile di cabina presso la Finnair Oyj (in prosieguo: la “Finnair”), compagnia di trasporto aereo, contrapposta a quest’ultima per quanto riguarda la retribuzione che essa ha percepito in seguito alla temporanea assegnazione, per il periodo della sua gravidanza, ad un posto a terra.
Contesto normativo
3 I considerando nono e sedicesimo della direttiva 92/85 sono formulati come segue:
“considerando che la protezione della sicurezza e della salute delle lavoratrici gestanti, puerpere o in periodo di allattamento non deve svantaggiare le donne sul mercato del lavoro e non pregiudica le direttive in materia di uguaglianza di trattamento tra uomini e donne;
considerando che le misure di organizzazione del lavoro a scopo di protezione della salute delle lavoratrici gestanti, puerpere o in periodo di allattamento non avrebbero un effetto utile se non fossero accompagnate dal mantenimento dei diritti connessi con il contratto di lavoro, compreso il mantenimento di una retribuzione e/o il versamento di un’indennità adeguata”.
4 L’art.2 di detta direttiva così recita:
“Ai fini della presente direttiva si intende per:
a) “lavoratrice gestante”, ogni lavoratrice gestante che informi del suo stato il proprio datore di lavoro, conformemente alle legislazioni e/o prassi nazionali;
b) “lavoratrice puerpera”, ogni lavoratrice puerpera ai sensi delle legislazioni e/o prassi nazionali che informi del suo stato il proprio datore di lavoro, conformemente a dette legislazioni e/o prassi;
c) “lavoratrice in periodo di allattamento”, ogni lavoratrice in periodo di allattamento ai sensi delle legislazioni e/o prassi nazionali, che informi del suo stato il proprio datore di lavoro, conformemente a dette legislazioni e/o prassi”.
5 L’art.4 della stessa direttiva, intitolato “Valutazione e informazione”, prevede al suo n.1 quanto segue:
“Per tutte le attività che possono presentare un rischio particolare di esposizioni ad agenti, processi o condizioni di lavoro, di cui un elenco non esauriente figura nell’allegato I, la natura, il grado e la durata dell’esposizione, nell’impresa e/o nello stabilimento interessato, delle lavoratrici di cui all’articolo 2 dovranno essere valutati dal datore di lavoro, direttamente o per il tramite dei servizi di protezione e di prevenzione di cui all’articolo 7 della direttiva del Consiglio 12 giugno 1989, 89/391/CEE [concernente l'attuazione di misure volte a promuovere il miglioramento della sicurezza e della salute dei lavoratori durante il lavoro (GUL183, pag.1)], al fine di poter:
- valutare tutti i rischi per la sicurezza o la salute nonché tutte le ripercussioni sulla gravidanza o l’allattamento delle lavoratrici di cui all’articolo 2;
- definire le misure da adottare”.
6 L’art.5 della direttiva 92/85, intitolato “Conseguenze dei risultati della valutazione”, ai suoi nn.1 3, dispone quanto segue:
“1.Fatto salvo l’articolo 6 della direttiva 89/391/CEE, qualora i risultati della valutazione ai sensi dell’articolo 4, paragrafo 1 rivelino un rischio per la sicurezza o la salute di una lavoratrice di cui all’articolo 2, nonché ripercussioni sulla gravidanza o l’allattamento, il datore di lavoro prende le misure necessarie affinché l’esposizione di detta lavoratrice al rischio sia evitata modificando temporaneamente le sue condizioni di lavoro e/o il suo orario di lavoro.
2. Se la modifica delle condizioni di lavoro e/o dell’orario di lavoro non è tecnicamente e/o oggettivamente possibile o non può essere ragionevolmente richiesta per motivi debitamente giustificati, il datore di lavoro prende le misure necessarie affinché la lavoratrice in questione sia assegnata ad altre mansioni.
3. Se l’assegnazione ad altre mansioni non è tecnicamente e/o oggettivamente possibile o non può essere ragionevolmente richiesta per motivi debitamente giustificati, la lavoratrice in questione è dispensata dal lavoro durante tutto il periodo necessario per la protezione della sua sicurezza o della sua salute, conformemente alle legislazioni e/o prassi nazionali”.
7 L’art.8 di detta direttiva, intitolato “Congedo di maternità”, dispone al suo n.1 quanto segue:
“Gli Stati membri adottano le misure necessarie affinché le lavoratrici di cui all’articolo2 fruiscano di un congedo di maternità di almeno quattordici settimane ininterrotte, ripartite prima e/o dopo il parto, conformemente alle legislazioni e/o prassi nazionali”.
8 L’art.11 della stessa direttiva, intitolato “Diritti connessi con il contratto di lavoro”, recita come segue:
“Per garantire alle lavoratrici di cui all’articolo 2 l’esercizio dei diritti di protezione della sicurezza e della salute riconosciuti nel presente articolo:
1) nei casi contemplati agli articoli 5, 6 e 7, alle lavoratrici di cui all’articolo 2 devono essere garantiti, conformemente alle legislazioni e/o prassi nazionali, i diritti connessi con il contratto di lavoro, compreso il mantenimento di una retribuzione e/o il versamento di un’indennità adeguata;
2) nel caso contemplato all’articolo 8, devono essere garantiti:
a) i diritti connessi con il contratto di lavoro delle lavoratrici di cui all’articolo 2, diversi da quelli specificati nella lettera b) del presente punto;
b) il mantenimento di una retribuzione e/o il versamento di un’indennità adeguata alle lavoratrici di cui all’articolo 2;
3) l’indennità di cui al punto 2), lettera b) è ritenuta adeguata se assicura redditi almeno equivalenti a quelli che la lavoratrice interessata otterrebbe in caso di interruzione delle sue attività per motivi connessi allo stato di salute, entro il limite di un eventuale massimale stabilito dalle legislazioni nazionali;
4) gli Stati membri hanno la facoltà di subordinare il diritto alla retribuzione o all’indennità di cui al punto 1) e al punto 2), lettera b) al fatto che la lavoratrice interessata soddisfi le condizioni previste dalle legislazioni nazionali per usufruire del diritto a tali vantaggi.
Tali condizioni non possono in alcun caso prevedere periodi di lavoro preliminare superiori a dodici mesi immediatamente prima della data presunta del parto”.
9 L’allegato I della direttiva 92/85, cui rinvia l’art.4 della stessa direttiva, contempla in quanto agenti fisici che possono comportare lesioni del feto e/o che rischiano di provocare il distacco della placenta, in particolare, le radiazioni ionizzanti e non ionizzanti.
La normativa nazionale
10 In conformità all’art.7, n.1, della legge sulla parità di trattamento tra l’uomo e la donna (naisten ja miesten välisestä tasa-arvosta annettu laki (609/1986), come modificata dalla legge (232/2005) (in prosieguo: la “legge 609/1986″), è vietata qualsiasi discriminazione diretta o indiretta basata sul sesso. Ai sensi del n. 2 dello stesso articolo, si intende per discriminazione diretta il fatto di porre una persona in una situazione diversa per un motivo collegato allo stato di gravidanza o al parto.
11 In forza dell’art. 8, n.1, secondo comma, della legge 609/1986, si deve ritenere che il comportamento del datore di lavoro costituisca discriminazione vietata dalla legge se quest’ultimo, nell’adottare decisioni relative alle condizioni di impiego, si comporti in modo tale che la persona di cui trattasi sia collocata in una situazione meno vantaggiosa per un motivo collegato allo stato di gravidanza, al parto o per un altro motivo collegato al sesso.
12 La legge sul contratto di lavoro (työsopimuslaki (55/2001) prevede, all’art.3 del suo titolo 2, che, qualora le mansioni professionali o le condizioni di lavoro della lavoratrice gestante mettano in pericolo la sua salute o quella del feto e sia impossibile eliminare i fattori di rischio derivanti dal lavoro o dalle condizioni di lavoro, occorre mettere in campo ogni sforzo per trasferire la lavoratrice di cui trattasi per il periodo della sua gravidanza affinché essa sia assegnata ad altre più appropriate mansioni, tenuto conto della sua capacità di lavoro e delle sue competenze professionali.
13 Un’analoga disposizione figura all’art.11, n.2, del titolo 2 della legge sulla sicurezza sul lavoro (työturvallisuuslaki (738/2002).
14 La legge sull’assicurazione malattia (sairausvakuutuslaki (1224/2004) dispone, all’art.4 del suo titolo 9, che la lavoratrice gestante che compia un lavoro retribuito ha diritto a percepire un’indennità di maternità speciale (”erityisäitiysraha”) se una sostanza chimica, una radiazione, una malattia trasmissibile, collegata alle sue mansioni professionali o alle sue condizioni di lavoro o un altro elemento paragonabile, metta in pericolo la sua salute o quella del feto. Il versamento di tale indennità è subordinato alla condizione che l’assicurata sia idonea al lavoro, al fatto che sia impossibile procurarle un altro lavoro ai sensi dell’art.3, n.2, del titolo 2 della legge sul contratto di lavoro e che, per questo motivo, essa sia obbligata ad assentarsi dal suo posto di lavoro.
15 Dalle informazioni di cui la Corte dispone risulta che la normativa finlandese non contiene disposizioni espresse relative alla determinazione dello stipendio per il caso in cui la lavoratrice gestante sia assegnata provvisoriamente ad un altro posto per svolgere mansioni diverse da quelle che svolge normalmente.
16 Il contratto collettivo del personale aereo (matkustamohenkilökunnan työehtosopimus; in prosieguo: il “contratto collettivo”) è stato concluso tra il sindacato delle hostess di volo e degli steward aerei finlandesi e l’unione dei datori di lavoro per i settori dei servizi. Tale contratto era in vigore tra il 1 aprile 2005 e il 30 settembre 2007.
17 La retribuzione per il congedo di maternità e per il congedo di maternità speciale è disciplinata dall’art.16, punto B, dell’accordo collettivo. Secondo il punto B2 di tale articolo un’hostess di volo può interrompere la sua attività di volo immediatamente dopo la constatazione dello stato di gravidanza. Fatti salvi i motivi legati alla salute, il lavoro in volo è autorizzato non oltre la diciottesima settimana di gravidanza.
18 Secondo il punto B3 di detto art.16, un’hostess di volo, nel corso del periodo di gravidanza, può, su richiesta, essere assegnata a svolgere un altro lavoro attribuitole dal datore di lavoro. Su domanda dell’interessata, quest’ultimo attribuisce un altro lavoro fino alla data alla quale la lavoratrice gestante inizia a percepire le indennità di maternità (”äitiyspäiväraha”) previste dalla legge sull’assicurazione malattia, oppure versa lo stipendio per il periodo interessato.
19 In base al punto B4 dello stesso art.16, lo stipendio previsto al punto B3 del medesimo viene corrisposto al livello della retribuzione dei congedi per ferie della lavoratrice interessata. L’hostess di volo che rifiuta il lavoro così attribuitole perde il diritto a tale retribuzione.
20 Il 20 giugno 1989, la Finnair ha adottato una decisione, entrata in vigore il 1° luglio successivo, in merito alla determinazione della retribuzione da lavoro a terra che doveva essere corrisposta alle hostess di volo nel periodo di gravidanza (in prosieguo: la “decisione 20 giugno 1989″). Ai sensi di tale decisione e conformemente al contratto collettivo, alla hostess di volo assegnata ad un posto a terra a causa del suo stato di gravidanza occorre versare una retribuzione pari a quella corrispondente ai congedi per ferie retribuiti. La retribuzione mensile da corrispondere per il periodo di lavoro a terra è composta dal trattamento mensile di base e da 25 volte la retribuzione integrativa detta “lisäpäiväpalkka”. Quest’ultima è calcolata sulla base del valore medio delle retribuzioni integrative di tutte le hostess di volo e di tutti gli steward rientranti nello stesso scatto di stipendio. L’appartenenza ad uno scatto di stipendio è funzione della permanenza in servizio maturata dal lavoratore interessato. Il coefficiente moltiplicatore 25 deriva dal fatto che esistono 25 giorni di salario pagati al mese.
Causa principale e questione pregiudiziale
21 La ricorrente nella causa principale ha lavorato a servizio della Finnair in qualità di hostess di volo a partire dall’8 aprile 1998. Il posto di responsabile di cabina le è stato attribuito nel corso del mese di ottobre del 2005.
22 La ricorrente nella causa principale è rimasta incinta all’inizio del 2007. Il parto era previsto per il 16 ottobre 2007; a causa dello stato di gravidanza essa è stata provvisoriamente assegnata, a partire dal 30 aprile 2007, ad un posto a terra, corrispondente ad un lavoro amministrativo. Essa ha occupato tale posto fino al 15 settembre successivo, data in cui è iniziato il suo congedo di maternità.
23 Tale assegnazione è avvenuta in conformità all’art. 5, nn.1 e 2, della direttiva 92/85 alle pertinenti disposizioni della legge sul contratto di lavoro e della legge sulla sicurezza sul lavoro, nonché del contratto collettivo. Dal fascicolo risulta che detto provvedimento era motivato dal fatto che la ricorrente nella causa principale era esposta, a causa del suo lavoro, ad agenti fisici, come le radiazioni ionizzanti e non ionizzanti, che potevano comportare lesioni del feto.
24 Dalla decisione di rinvio risulta che, in quanto responsabile di cabina, una parte consistente della retribuzione complessiva della ricorrente nella causa principale è composta da indennità integrative. Le integrazioni versate ai lavoratori possono considerevolmente variare a seconda che si tratti di una persona avente la qualità di superiore gerarchico, come il responsabile di cabina, oppure una hostess di volo o uno steward. Tali lavoratori possono percepire diverse indennità, come, in particolare, quelle per il lavoro notturno, per il lavoro domenicale, per i giorni di ferie, per le ore supplementari se la giornata di lavoro eccede le otto ore, per i voli di lunga durata o anche per i voli che comportano una differenza del fuso orario. Inoltre, persone che hanno lo stesso grado possono compiere un numero di ore di lavoro assai vario, il che incide sull’importo dei premi corrisposti.
25 Tali integrazioni rappresentavano circa il 40% della retribuzione totale della ricorrente nella causa principale prima della sua temporanea assegnazione ad un posto a terra. Lo stipendio mensile di base di quest’ultima ammonta ad EUR1821,76 e la sua retribuzione mensile media ad EUR3383,04. In seguito a tale assegnazione, la retribuzione mensile totale della ricorrente nella causa principale è diminuita di EUR 834,56.
26 Secondo la ricorrente nella causa principale, la Finnair non aveva il diritto di diminuire la sua retribuzione in seguito alla sua assegnazione provvisoria, in particolare, non prendendo in considerazione la sua qualità di superiore gerarchico. Siffatta diminuzione integrerebbe un comportamento discriminatorio in contrasto con la direttiva 92/85 e con la legge 609/1986. Nel suo ricorso dinanzi al giudice del rinvio, la ricorrente ha reclamato, per il periodo di cui trattasi nella causa principale, il versamento di una retribuzione almeno equivalente a quella che essa percepiva in qualità di responsabile di cabina.
27 La Finnair ha chiesto il rigetto del ricorso. A suo avviso, la ricorrente nella causa principale ha percepito nel corso della sua gravidanza una retribuzione maggiore di quella versata ad un lavoratore che effettua regolarmente un lavoro a terra equivalente. Inoltre, nel corso della sua attività in qualità di responsabile di cabina, essa non avrebbe potuto pretendere un importo garantito di integrazioni. Infatti, l’importo delle integrazioni che le vengono versate dipenderebbe sempre dalla quantità e dai tipi di volo effettuati.
28 L’Helsingin käräjäoikeus (Tribunale di primo grado di Helsinki), considerando che la Corte non si è ancora pronunciata sul modo in cui occorre interpretare l’art.11, punto 1, della direttiva 92/85 e che l’interpretazione di tale disposizione riveste grande importanza per la soluzione della controversia dinanzi ad esso pendente, ha deciso di sospendere il giudizio e di sottoporre alla Corte la seguente questione pregiudiziale:
“Se l’art.11, punto 1, della direttiva 92/85 debba essere interpretato nel senso che, in base alla direttiva stessa, una lavoratrice, la quale, a causa della gravidanza, è stata assegnata ad un posto in cui svolge mansioni a cui corrisponde una retribuzione inferiore, deve ricevere una retribuzione della stessa entità di quella che percepiva in media prima di tale trasferimento. Inoltre, se, a tal fine, sia rilevante il tipo di integrazione salariale corrisposta alla lavoratrice in aggiunta alla retribuzione base mensile e i motivi per cui tale integrazione veniva versata”.
Sulla questione pregiudiziale
29 Con la sua questione, il giudice del rinvio chiede sostanzialmente se l’art.11, punto 1, della direttiva 92/85 debba essere interpretato nel senso che la lavoratrice gestante, la quale, in conformità all’art. 5, n. 2, di detta direttiva, sia stata provvisoriamente assegnata in ragione della sua gravidanza ad un posto in cui svolge mansioni diverse da quelle che esercitava anteriormente all’assegnazione, abbia diritto ad una retribuzione equivalente a quella che percepiva in media anteriormente a detta assegnazione. Il giudice del rinvio chiede anche se il tipo di integrazioni percepite da tale lavoratrice nell’esercizio delle sue precedenti attività e i motivi del loro versamento rivestano importanza al riguardo.
30 Occorre preliminarmente ricordare che, dato che talune attività possono presentare un rischio specifico di esposizione della lavoratrice gestante, puerpera o in periodo di allattamento, ad agenti, processi o condizioni di lavoro pericolose, come quelle elencate all’allegato I della direttiva 92/85, che mettono a repentaglio la sicurezza o la salute, il legislatore dell’Unione, adottando detta direttiva, ha introdotto un dispositivo di valutazione e di comunicazione dei rischi, nonché il divieto per la lavoratrice di svolgere talune attività (v., in tal senso, sentenza 1°febbraio2005, causa C‑203/03, Commissione/Austria, Racc.pag.I‑935, punto 44).
31 Qualora i risultati della valutazione del rischio effettuata in conformità all’art. 4 della direttiva 92/85 rivelino rischi per la sicurezza e la salute nonché ripercussioni sulla gravidanza o l’allattamento di una lavoratrice, l’art. 5, nn.1 e 2, della direttiva prevede che il datore di lavoro sia tenuto a procedere ad una temporanea modifica delle condizioni di lavoro e/o dell’orario di lavoro oppure, se essa si riveli tecnicamente o obiettivamente impossibile o se non possa essere ragionevolmente richiesta per motivi debitamente giustificati, ad un cambiamento del posto di lavoro.
32 È soltanto per l’ipotesi in cui anche siffatto cambiamento si riveli impossibile che l’art. 5, n. 3, di detta direttiva prevede che la lavoratrice interessata sia dispensata, in base alle norme e/o alle prassi nazionali, dal lavoro per tutto il periodo necessario per la tutela della sua salute o della sua integrità (sentenza 19 novembre 1998, causa C 66/96, Høj Pedersen ea., Racc.pag.I 7327, punto 57).
33 Dall’art.11, punto 1, della direttiva 92/85 risulta che, nei casi contemplati negli artt.5 7 della stessa, devono essere garantiti, in conformità alle norme e/o alle prassi nazionali, i diritti collegati al contratto di lavoro, incluso il mantenimento di una retribuzione e/o il beneficio di una adeguata indennità per le lavoratrici gestanti, puerpere o in periodo di allattamento.
34 Per quanto riguarda le lavoratrici in congedo di maternità, va ricordato che l’art.11, n.2, lett.b), della direttiva 92/85 prevede anche che ad esse debbano essere garantiti “il mantenimento di una retribuzione e/o il versamento di un’indennità adeguata”.
35 Secondo la giurisprudenza della Corte, la nozione di retribuzione che compare all’art.11 di tale direttiva include, alla stessa stregua della definizione enunciata all’art.141, n.2, primo comma, CE, i vantaggi che il datore di lavoro paga direttamente o indirettamente durante il congedo di maternità in ragione dell’attività lavorativa svolta dalla lavoratrice. La nozione di indennità di cui si riferisce altresì tale disposizione comprende invece qualsiasi reddito che la lavoratrice percepisce durante il congedo di maternità e che non le sia versato dal datore di lavoro in forza del rapporto di lavoro (v. sentenza 27ottobre1998, causa C 411/96, Boyle ea., Racc.pag.I 6401, punto 31).
36 Per quanto riguarda la nozione di indennità adeguata cui le lavoratrici in congedo di maternità hanno diritto in forza dell’art.11, punto 2, lett.b), della direttiva 92/85, la Corte ha del pari dichiarato che la definizione di tale indennità adeguata, che figura al punto 3 dello stesso articolo, è diretta a garantire che la lavoratrice fruisca, durante il congedo di maternità, di un reddito di importo almeno equivalente a quello della prestazione prevista dalle normative previdenziali nazionali in materia per il caso di interruzione dell’attività lavorativa per motivi di salute (sentenza Boyle ea., cit., punto 32).
37 Secondo detta giurisprudenza, la percezione di un reddito di siffatto livello dev’essere garantita alle lavoratrici durante il congedo di maternità, indipendentemente dal fatto che tale reddito venga versato, in conformità all’art.11, n.2, lett.b), della direttiva 92/85, sotto forma di indennità, di retribuzione, oppure di una combinazione di entrambe (sentenza Boyle ea., cit., punto 33).
38 Tuttavia, anche se tanto l’art.11, punto 1, della direttiva 92/85, quanto i punti 2, lett.b), e 3 di detto articolo, si riferiscono “al mantenimento di una retribuzione e/o al versamento di un’indennità adeguata alle lavoratrici gestanti, puerpere o in periodo di allattamento”, dagli obiettivi che la direttiva persegue e dalla giurisprudenza della Corte relativa a dette disposizioni risulta che, per quanto riguarda la percezione di un reddito, la situazione delle lavoratrici gestanti, di cui all’art.5 di detta direttiva, e quella delle lavoratrici in congedo di maternità, di cui tratta l’art.8 della medesima, non possono essere utilmente assimilate.
39 In primo luogo, le lavoratrici gestanti di cui all’art.5, nn.1 e 2, della direttiva 92/85, le cui condizioni di lavoro sono state temporaneamente modificate o che sono state assegnate ad altri posti dal datore di lavoro, continuano a lavorare e ad effettuare le prestazioni di lavoro che sono loro richieste dal datore di lavoro.
40 Per contro, le lavoratrici che fruiscono del congedo di maternità previsto all’art.8 della direttiva si trovano in una situazione specifica, la quale richiede che venga loro concessa una tutela speciale, ma che non può essere assimilata a quella di un lavoratore, né a quella della lavoratrice effettivamente presente sul posto di lavoro (v. sentenze 13febbraio1996, causa C 342/93, Gillespie ea., Racc.pag.I 475, punto17, nonché 30marzo2004, causa C-147/02, Alabaster, Racc.pag.I 3101, punto 46).
41 In secondo luogo, dall’art.11, punto 3, della direttiva 92/85 risulta esplicitamente che la definizione della nozione di indennità adeguata che vi compare si applica esclusivamente al punto 2, lett.b), dello stesso articolo e, quindi, esclusivamente alle lavoratrici in congedo di maternità (v., in tal senso, sentenza Høj Pedersen ea., cit., punto 39).
42 Alla luce delle summenzionate differenze tra i casi contemplati, da un parte, agli artt. 5, nn.1 e 2, della direttiva 92/85 e, dall’altra, all’art. 8 della stessa, non è dunque possibile trasporre la giurisprudenza della Corte relativa alla definzione delle nozioni di retribuzione e di indennità adeguata che compare all’art.11, punti 2, lett.b), e 3, di detta direttiva, riguardanti le lavoratrici in congedo di maternità, al diritto a retribuzione delle lavoratrici che nel periodo della gravidanza hanno subito, in forza del detto art. 5, nn.1 e 2, un cambiamento delle loro condizioni di lavoro o un cambiamento temporaneo di posto.
43 Infatti, la trasposizione della giurisprudenza della Corte relativa al congedo di maternità a lavoratrici che si trovano in situazioni come quella di cui all’art.5, nn.1 e 2, della direttiva 92/85, potrebbe dar luogo all’irragionevole situazione per cui una lavoratrice che, come la ricorrente nella causa principale, sia temporaneamente assegnata, per il suo stato di gravidanza, ad un posto diverso da quello in cui essa esercitava la sua attività lavorativa anteriormente alla nuova assegnazione, potrebbe veder ridursi la sua retribuzione per tutta la durata di tale temporanea assegnazione ad un importo equivalente a quello dell’indennità prevista dalle normative previdenziali nazionali in caso di interruzione dell’attività per motivi di salute.
44 Orbene, siffatta riduzione della retribuzione di una lavoratrice che continua effettivamente a lavorare sarebbe non solo in contrasto con l’obiettivo di protezione della sicurezza e della salute delle lavoratrici gestanti perseguito dalla direttiva 92/85, ma violerebbe anche, in contrasto con quanto previsto dal nono ‘considerando’ della stessa direttiva, le disposizioni del diritto dell’Unione che sanciscono la parità di trattamento tra i lavoratori e le lavoratrici.
45 Nella causa principale, la Finnair e il governo finlandese sostengono che, in forza dell’art.11, punto 1, della direttiva 92/85, la determinazione dell’importo del reddito da versare ad una lavoratrice temporaneamente assegnata ad un altro posto, a motivo della sua gravidanza, è lasciata alla discrezione degli Stati membri. Secondo detto governo il livello della retribuzione deve essere tale che l’obiettivo di tutela della sicurezza e della salute della lavoratrice gestante, perseguito dalla direttiva, non debba essere vanificato.
46 Per contro, la ricorrente nella causa principale e la Commissione delle Comunità europee fanno valere che una lavoratrice gestante che si trova in una situazione come quella della ricorrente, a priori deve, per tutta la durata della sua temporanea assegnazione, poter beneficiare del mantenimento integrale del suo stipendio.
47 Per parte sua, il governo italiano constata che, secondo il suo diritto interno, la lavoratrice gestante assegnata a funzioni che corrispondono ad un livello gerarchico inferiore a quello delle sue funzioni abituali, conserva la retribuzione corrispondente alle funzioni esercitate precedentemente. Tuttavia, per quanto riguarda le indennità e le integrazioni che si aggiungono allo stipendio di base, sarebbe necessario operare una distinzione tra, da una parte, quelle versate in considerazione delle qualità professionali intrinseche della lavoratrice interessata, le quali non dovrebbero poter essere soppresse o ridotte dal datore di lavoro nell’ipotesi di un cambiamento temporaneo di assegnazione della lavoratrice, per tutelare la sua salute, e, dall’altra, le integrazioni e le indennità basate sulle modalità particolari della prestazione di lavoro, le quali vengono versate soltanto per compensare inconvenienti e difficoltà specifiche incontrate dalla lavoratrice e potrebbero essere soppresse in caso di scomparsa delle situazioni specifiche che le motivano.
48 Occorre, al riguardo, ricordare che, durante il periodo che ha dato luogo alla controversia pendente dinanzi al giudice del rinvio, la ricorrente nella causa principale ha continuato a lavorare e ad effettuare le prestazioni di lavoro che le sono state affidate dal suo datore di lavoro. Inoltre, l’assegnazione temporanea è stata effettuata non a domanda dell’interessata, ma in applicazione delle pertinenti disposizioni del diritto interno finlandese e dell’art. 5, n. 2, della direttiva 92/85, e mirava ad evitare qualsiasi rischio per la sicurezza o la salute dell’interessata o del bambino.
49 Detto questo, l’esame della formulazione dell’art.11, punto 1, della direttiva 92/85, nonché l’obiettivo di tutela delle lavoratrici gestanti, puerpere o in periodo di allattamento, perseguito dalla direttiva, indica che, contrariamente a quanto sostenuto sia dalla Commissione sia dalla ricorrente nella causa principale, una lavoratrice gestante che, come la ricorrente nella causa principale, sia temporaneamente assegnata ad un altro posto e la cui retribuzione anteriore all’assegnazione di cui trattasi si componga di uno stipendio di base e di una serie di integrazioni, la cui concessione dipende, per alcune di esse, dall’esercizio di specifiche funzioni, non può, sulla base di detta disposizione, esigere la conservazione dell’intera retribuzione che percepiva prima della temporanea assegnazione.
50 Anzitutto, anche se, essendo basato sul rapporto di lavoro e versato alla lavoratrice gestante di cui all’art.5, nn.1 e 2, della direttiva 92/85, che continua effettivamente a lavorare, il reddito che il datore di lavoro versa a tale lavoratrice costituisce retribuzione ai sensi dell’art.141CE, ciò non toglie che l’art.11, punto 1, di tale direttiva, nella maggior parte delle versioni linguistiche esistenti alla data della sua adozione, si riferisca al mantenimento di “una” retribuzione e non “della” retribuzione della lavoratrice interessata.
51 Inoltre, l’art.11, punto 4, della direttiva prevede che gli Stati membri hanno facoltà di subordinare il diritto alla retribuzione o all’indennità prevista al punto 1 dello stesso articolo alla condizione che la lavoratrice interessata soddisfi i requisiti che, in base alla normativa nazionale, danno accesso al diritto a tali vantaggi.
52 La Corte ha, poi, già osservato che gli elementi in fatto, relativi alla natura delle attività lavorative svolte e alle condizioni nelle quali esse vengono compiute, possono essere eventualmente considerati come fattori obiettivi ed estranei a qualsiasi discriminazione fondata sul sesso, idonei a giustificare eventuali disparità di retribuzione tra diversi gruppi di lavoratori (v., in tal senso, nell’ambito dell’art.141CE, sentenza 30 marzo 2000, causa C-236/98, JämO, Racc.pag.I‑2189, punto 52).
53 Orbene, nella fattispecie, è pacifico che il pagamento di alcune integrazioni cui la ricorrente nella causa principale aveva diritto anteriormente alla sua temporanea assegnazione dipendeva dall’esercizio di funzioni specifiche in condizioni particolari e che, per il periodo della sua temporanea assegnazione ad un altro posto, essa non ha esercitato siffatte funzioni.
54 Infine, l’art.11, punto 1, della direttiva 92/85 fa espresso rinvio alle normative e/o alle prassi nazionali.
55 Tale disposizione lascia, così, agli Stati membri e, eventualmente, alle parti sociali, un certo margine di discrezionalità nel definire le condizioni di esercizio e di applicazione del diritto alla retribuzione delle lavoratrici gestanti di cui all’art. 5, n.2, della direttiva 92/85. Spetta pertanto agli Stati membri definire le modalità di applicazione di tale diritto, senza poter tuttavia subordinare a qualsivoglia condizione la costituzione stessa di tale diritto che scaturisce direttamente dalla direttiva e dal rapporto di lavoro tra la lavoratrice gestante e il suo datore di lavoro (v., per analogia, sentenza 26giugno2001, causa C 173/99, BECTU, Racc.pag.I 4881, punto 53).
56 L’esercizio, da parte degli Stati membri e, eventualmente, delle parti sociali, di detto margine di discrezionalità all’atto della determinazione della retribuzione cui ha diritto la lavoratrice gestante, temporaneamente assegnata ad un altro posto in occasione ed a causa della sua gravidanza, non può, da una parte, vanificare l’obiettivo di tutela della sicurezza e della salute delle lavoratrici gestanti perseguito dalla direttiva 92/85 né, dall’altra, ignorare il fatto che siffatta lavoratrice continua effettivamente a lavorare e a svolgere le prestazioni di lavoro affidatele dal datore di lavoro.
57 Infatti, come risulta dal sedicesimo ‘considerando’ della direttiva 92/85, le misure di organizzazione del lavoro a scopo di protezione della salute delle lavoratrici gestanti, puerpere o in periodo di allattamento non avrebbero effetto utile se non fossero accompagnate dal mantenimento dei diritti connessi con il contratto di lavoro, compreso il mantenimento di una retribuzione e/o il versamento di un’indennità adeguata.
58 La retribuzione che occorre mantenere alla lavoratrice gestante, in conformità all’art.11, punto 1, della direttiva 92/85, in seguito alla sua temporanea assegnazione ad un posto diverso da quello che occupava prima della gravidanza non può comunque essere inferiore a quella versata ai lavoratori che occupano il posto di lavoro cui essa è temporaneamente assegnata. Infatti, per la durata di tale temporanea assegnazione, la lavoratrice gestante ha diritto anche agli elementi della retribuzione e alle integrazioni che si ricollegano a tale posto, purché per essa ricorrano le condizioni di accesso a tali diritti in conformità all’art.11, punto 4, della direttiva.
59 Inoltre, come ha osservato l’avvocato generale ai paragrafi 69 e 70 delle sue conclusioni, nel definire gli elementi della retribuzione di tale lavoratrice che devono essere mantenuti per la durata della temporanea assegnazione in conformità all’art.11, punto 1, di tale direttiva, gli Stati membri e, eventualmente, le parti sociali sono vincolati dalla natura delle diverse integrazioni versate dal datore di lavoro, che possono, in alcuni casi, come quello di cui trattasi della causa principale, costituire una parte importante della retribuzione globale della lavoratrice gestante interessata.
60 Ne consegue che, oltre allo stipendio di base previsto dal suo contratto o dal suo rapporto di lavoro, la lavoratrice gestante temporaneamente assegnata ad un altro posto, in forza dell’art.5, n.2, della direttiva 92/85, conserva, in occasione di tale assegnazione il diritto agli elementi della retribuzione o alle integrazioni che si ricollegano al suo status professionale, come, in particolare, le integrazioni legate alla sua qualità di superiore gerarchico, alla sua anzianità e alle sue qualifiche professionali.
61 Per contro, gli Stati membri e, eventualmente, le parti sociali non sono tenuti, in forza dell’art.11, punto 1, della direttiva 92/85, a mantenere, durante detta assegnazione temporanea, gli elementi della retribuzione o le integrazioni che, come risulta dal punto 53 della presente sentenza, dipendono dall’esercizio, da parte della lavoratrice interessata, di funzioni specifiche in condizioni particolari e che sono essenzialmente diretti a compensare gli inconvenienti collegati a tale esercizio.
62 Da quanto precede risulta che una lavoratrice gestante, in seguito alla sua provvisoria assegnazione ad un posto diverso da quello che occupava anteriormente alla sua gravidanza, in conformità all’art.5, n.2, della direttiva 92/85, non ha diritto, in forza dell’art.11, punto 1, di tale direttiva, alla retribuzione media che percepiva anteriormente all’assegnazione.
63 Va tuttavia ricordato che l’art.11, punto 1, della direttiva 92/85 prevede soltanto una tutela minima con riferimento al diritto ad un reddito delle lavoratrici gestanti di cui all’art.5 di tale direttiva. Nessuna disposizione di quest’ultima osta a che gli Stati membri, oppure, se del caso, le parti sociali prevedano il mantenimento di tutti gli elementi della retribuzione e di tutte le integrazioni, cui la lavoratrice gestante aveva diritto prima della sua gravidanza e della temporanea assegnazione ad un altro posto.
64 Infatti, la direttiva 92/85, che è stata adottata in conformità all’art.118A del Trattato CE (gli artt.117 120 del Trattato CE sono stati sostituiti dagli artt.136CE 143CE), non osta a che uno Stato membro, come risulta dall’art.137, n.4, CE, conservi o adotti misure di protezione più rigorose, a condizione che siano compatibili con le disposizioni del Trattato (v., in tal senso, sentenza 4ottobre2001, causa C 438/99, Jiménez Melgar, Racc.pag.I 6915,punto 37).
65 Dai punti 19 e 20 della presente sentenza risulta che, nella causa principale, in conformità al contratto collettivo e alla decisione del 20 giugno 1989, viene corrisposta ad una hostess di volo gestante, in seguito alla sua assegnazione ad un posto a terra a motivo dello stato di gravidanza, una retribuzione equivalente a quella percepita a titolo dei congedi annuali retribuiti.
66 La retribuzione pagata dalla Finnair ad una lavoratrice gestante per la durata della sua temporanea assegnazione è composta dal suo stipendio mensile di base e da un’integrazione detta “lisäpäiväpalkka”. Come risulta dal punto 20 della presente sentenza, detta integrazione è calcolata in due fasi. In primo luogo, viene calcolata la media delle integrazioni percepite da un’hostess di volo o da uno steward durante un dato periodo di riferimento. Si tratta di un’integrazione della retribuzione personale detta “lisäpäiväpalkka”, versata all’interessata durante tale periodo. In secondo luogo, viene calcolato il valore medio delle integrazioni personali della retribuzione di tutte le hostess di volo e di tutti gli steward appartenenti allo stesso scatto di stipendio.
67 Va osservato che, poiché la retribuzione pagata alle lavoratrici gestanti, in seguito alla loro temporanea assegnazione ad un posto diverso da quello che esse occupavano in precedenza, viene calcolata sulla base del valore medio, durante un determinato periodo di riferimento, delle integrazioni percepite da tutte le hostess di volo e da tutti gli steward rientranti nello stesso scatto di stipendio, siffatto sistema di retribuzione può dar luogo ad una diminuzione, oppure ad un aumento del reddito percepito dalla lavoratrice gestante rispetto a quello che le veniva versato durante il periodo di riferimento di cui trattasi. Orbene, come risulta dalla decisione di rinvio, il personale di volo può percepire più di una decina di integrazioni diverse, il cui versamento è collegato alle modalità particolari secondo cui vengono effettuate le prestazioni di lavoro. In tale contesto, sia l’importo sia i tipi di integrazione di cui hanno fruito le hostess di volo e gli steward inquadrati nello stesso scatto di stipendio durante tale periodo di riferimento possono variare considerevolmente.
68 La scelta, da parte di uno Stato membro o, eventualmente, delle parti sociali, in merito ad un sistema retributivo in base al quale il reddito delle lavoratrici gestanti, in seguito all’assegnazione temporanea, è composto da detto stipendio mensile di base e dal valore medio delle integrazioni di cui il personale di volo ha beneficiato nel corso di un dato periodo di riferimento non può, in linea di principio, essere considerata contrastante con l’art.11, punto 1, della direttiva 92/85.
69 Tuttavia, nei limiti in cui tale sistema di retribuzione non tiene conto -nel calcolo della retribuzione mensile da pagare alle hostess di volo gestanti, oggetto di temporanea assegnazione ad altre mansioni, in conformità all’art. 5, n. 2, della direttiva 92/85 - degli elementi della retribuzione o delle integrazioni che si ricollegano allo status professionale della lavoratrice gestante, status che detta temporanea assegnazione non pone affatto nuovamente in discussione, come le integrazioni connesse alla qualità di superiore gerarchico dell’interessata, alla sua anzianità e alle sue qualifiche professionali, tale sistema non può essere considerato conforme ai requisiti previsti all’art.11, punto 1, della direttiva 92/85.
70 Come risulta, dunque, dal punto 56 della presente sentenza, anche se, in conformità all’art.11, punto 1, della direttiva 92/85, la determinazione delle modalità di calcolo della retribuzione cui ha diritto la lavoratrice gestante, di cui all’art.5, n.2, della stessa direttiva, è affidata agli Stati membri, questi ultimi devono astenersi dal fissare modalità che non siano conformi con l’obiettivo di protezione della sicurezza e della salute delle lavoratrici gestanti perseguito dalla direttiva. Essi non devono neppure, all’atto di determinare siffatta retribuzione, ignorare il fatto che tale lavoratrice continua effettivamente a lavorare.
71 Nella fattispecie, come la ricorrente nella causa principale fa valere, mentre la sua integrazione retributiva personale, detta “lisäpäiväpalkka” ammonta ad EUR 74,35 al giorno nel corso del periodo di riferimento, il valore medio della stessa integrazione versato a tutte le hostess di volo e a tutti gli steward appartenenti allo stesso scatto di stipendio era, per lo stesso periodo, di EUR 39,74 al giorno. In seguito all’assegnazione temporanea ad un posto a terra dell’interessata, la sua retribuzione mensile totale è diminuita di EUR 834,56 rispetto a quella che essa percepiva anteriormente alla temporanea assegnazione.
72 Spetta al giudice del rinvio accertare se, in forza del metodo di calcolo della retribuzione previsto dal contratto collettivo e/o dalla decisione del 20 giugno 1989 per quanto riguarda le hostess di volo nel periodo di gravidanza, la ricorrente nella causa principale sia stata privata, in seguito alla sua temporanea assegnazione ad un posto diverso da quello che essa occupa normalmente, del beneficio degli elementi della retribuzione o delle integrazioni collegati al suo status professionale. Se ciò accade, il sistema di retribuzione che prevede siffatta diminuzione della sua retribuzione per la durata della temporanea assegnazione, ai sensi dell’art.5, n.2, della direttiva 92/85, deve essere considerato contrario alle disposizioni di cui all’art.11, punto 1, della direttiva.
73 Alla luce di quanto precede, la questione presentata va risolta dichiarando che l’art.11, punto 1, della direttiva 92/85 deve essere interpretato nel senso che una lavoratrice gestante, la quale, in conformità all’art. 5, n. 2, della direttiva, sia stata temporaneamente assegnata, a causa della sua gravidanza, ad un posto nel quale essa svolge mansioni diverse rispetto a quelle che esercitava anteriormente all’assegnazione, non ha diritto alla retribuzione che percepiva in media anteriormente a detta assegnazione. Oltre al mantenimento del suo stipendio di base, siffatta lavoratrice ha diritto, ai sensi di detto articolo 11, punto 1, agli elementi della retribuzione o alle integrazioni che si collegano al suo status professionale, come le integrazioni collegate alla sua qualità di superiore gerarchico, alla sua anzianità e alle sue qualifiche professionali. Benché l’art.11, punto 1, della direttiva 92/85 non osti all’utilizzo di un metodo di calcolo della retribuzione da versare a detta lavoratrice che sia fondato sul valore medio delle integrazioni collegate alle condizioni di lavoro di tutto il personale di bordo appartenente allo stesso scatto di stipendio, durante un determinato periodo di riferimento, la mancata considerazione di detti elementi della retribuzione o di dette integrazioni deve essere considerata in contrasto con quest’ultima disposizione.
Sulle spese
74 Nei confronti delle parti nella causa principale il presente procedimento costituisce un incidente sollevato dinanzi al giudice nazionale, cui spetta quindi statuire sulle spese. Le spese sostenute da altri soggetti per presentare osservazioni alla Corte non possono dar luogo a rifusione.
L’art.11, punto 1, della direttiva del Consiglio 19 ottobre 1992, 92/85/CEE, concernente l’attuazione di misure volte a promuovere il miglioramento della salute sul lavoro delle lavoratrici gestanti, puerpere o in periodo di allattamento (decima direttiva particolare ai sensi dell’articolo 16, paragrafo 1 della direttiva 89/391/CEE), deve essere interpretato nel senso che una lavoratrice gestante che, in conformità all’art.5, n.2, della direttiva 92/85, sia stata provvisoriamente assegnata, a causa della sua gravidanza, ad un posto nel quale essa svolge mansioni diverse rispetto a quelle che esercitava anteriormente all’assegnazione, non ha diritto alla retribuzione che percepiva in media anteriormente a detta assegnazione. Oltre al mantenimento del suo stipendio di base, siffatta lavoratrice ha diritto, ai sensi di detto art.11, punto 1, agli elementi della retribuzione o alle integrazioni che si collegano al suo status professionale, come le integrazioni collegate alla sua qualità di superiore gerarchico, alla sua anzianità e alle sue qualifiche professionali. Benché l’art.11, punto 1, della direttiva 92/85 non osti all’utilizzo di un metodo di calcolo della retribuzione da versare a detta lavoratrice che sia fondato sul valore medio delle integrazioni collegate alle condizioni di lavoro di tutto il personale di bordo appartenente allo stesso scatto di stipendio durante un determinato periodo di riferimento, la mancata considerazione di detti elementi della retribuzione o di dette integrazioni deve essere considerata in contrasto con quest’ultima disposizione.
Con la Sentenza n. 16505/2010 , il Tar della Campania ha rigettato il ricorso, promosso da una società, avverso il diniego opposto, da parte del Ministero del Lavoro e delle Politiche Sociali e della Direzione Regionale del Lavoro per la Campania, all’istanza volta a ottenere la concessione del trattamento di Cassa Integrazione Guadagni Straordinaria in Deroga a favore di n. 15 dipendenti.
Problematiche più Discusse
La nostra attenzione alla salvaguardia dell’ambiente non può essere messa in discussione. Tuttavia, ci appare poco consono che si guardi alle “pagliuzze” mentre nessuna attenzione è posta sulle “travi”. Passa il nucleare, passano le grandi opere, il Ponte sullo Stretto di Messina, la Tav e si impedisce a un piccolo proprietario di un fondo situato in una zona protetta, per la precisione il Parco di Veio, di aumentare di pochi metri la cubatura di un rustico.
L’art. 12, comma 5, del decreto_legislativo_546_1992  recante “Disposizioni sul processo tributario, stabilisce che le controversie di valore inferiore a € 2582,28 (5.000.000 di lire), anche se concernenti atti impositivi dei comuni e degli altri enti locali, possono essere proposti direttamente dalle parti interessate, che, nei procedimenti relativi, possono stare in giudizio anche senza assistenza tecnica. Per valore della lite si intende l’ importo del tributo al netto degli interessi e delle eventuali sanzioni irrogate con l’ atto impugnato; in caso di controversie relative esclusivamente alle irrogazioni di sanzioni, il valore è costituito dalla somma di queste.
Il Fisco si fa globale, senza confini e le Amministrazioni finanziarie dei Paesi Ocse, riunite a Istanbul, inaugurano l’era dei controlli congiunti, così detti “Joint Audits”. Lo ha reso noto l’Agenzia delle Entrate con un Comunicato diffuso in data odierna. Le Amministrazioni finanziarie dei paesi OCSE uniscono le proprie forze, risorse e conoscenze per contrastare l’evasione e l’elusione fiscale che corrono sui mercati globali senza confini. con ciò si da spazio a veri e propri programmi di controllo congiunti, i cosiddetti “Joint Audits”, da adottare quale strumento strategico centrale per potenziare al massimo l’efficacia dell’attività di cooperazione.
Sono oltre mille e duecento i detenuti stranieri oggi in Italia che potranno essere trasferiti in altri Stati dell’Unione europea, grazie al decreto legislativo ( schema_decreto ) approvato dal Consiglio dei Ministri del 7 settembre scorso. Cooperazione giudiziaria tra gli Stati e mutuo riconoscimento delle decisioni giudiziarie nello spazio europeo, sono infatti i presupposti del decreto legislativo attuativo della decisione quadro del Consiglio europeo del 27 novembre 2008.
Per arrivare a una politica della sicurezza è necessario porre attenzione a quei tifosi che danno lustro allo sport, ovvero quelli che rispettano le regole e apprezzano i valori della legalità. Lo strumento per raggiungere questo obiettivo è stato individuato dall’Osservatorio nazionale sulle manifestazioni sportive nell’attuazione del programma ‘tessera del tifoso’. L’idea, mutuata dall’esperienza di altri Paesi europei, e il progetto, approvato dall’Osservatorio l’8 maggio 2008, pone l’attenzione sulla fidelizzazione del tifoso, al fine di promuovere un modello che prevede la formazione da parte delle società calcistiche di una tifoseria/clientela della quale potersi rendere garante.
Con atto di citazione una società assicuratrice conveniva in giudizio innanzi al Tribunale di Milano una società di trasporti, chiedendone la condanna al pagamento di una somma a titolo di rivalsa, per avere pagato lo stesso importo a un proprio assicurato, in conseguenza della perdita delle merci consegnate alla società di trasporti, che aveva subito una rapina, di cui la società assicuratrice contestava l’esistenza, ovvero l’evitabilità.
L’iscrizione di avvocati e procuratori, dipendenti di istituti di credito di diritto pubblico, nell’elenco speciale annesso all’albo ordinario presso il Consiglio dell’Ordine locale presuppone che gli stessi prestino la loro attività negli uffici legali organicamente istituiti in quanto tali presso gli istituti per quanto concerne le cause e gli affari inerenti all’ufficio a cui sono addetti.
E’ stato pubblicato in data odierna il decreto_legislativo_155_2010  che recepisce la direttiva_2008_50_ce  e istituisce un quadro normativo unitario in materia di valutazione e di gestione della qualità dell’aria ambiente. Il Consiglio dei ministri, su proposta del ministro Stefania Prestigiacomo, ha approvato il decreto legislativo di recepimento della direttiva comunitaria sulla qualità dell’aria (2008/50/CE), che disciplina l’intera materia della valutazione e gestione della qualità dell’aria nei paesi Ue.
In materia di risarcibilità dei danni non patrimoniali abbiamo assisto a pronunce diverse da parte della Cassazione. A parte la disputa in merito al riconoscimento del danno esistenziale, quale voce autonoma, finora la maggior parte della giurisprudenza si è pronunciata nel senso di distinguere, all’interno della categoria “danno non patrimoniale” tre voci autonome : danno biologico, danno morale e danno esistenziale.
Un dipendente comunale, vigile urbano, ha promosso appello al Consiglio di Stato, per la riforma della sentenza del Tar della Lombardia, emessa su due ricorsi riuniti, aventi a oggetto la domanda di annullamento, quanto al primo ricorso, del provvedimento del Direttore del settore risorse umane di intimazione del licenziamento senza preavviso e quanto al secondo ricorso della decisione del Consiglio arbitrale di disciplina del comune di Milano che ha confermato il precedente provvedimento.
Due ricorsi al Tar e due appelli al Consiglio di Stato per dirimere la questione se scrivere in carattere stampatello maiuscolo l’elaborato in un Concorso pubblico costituisce un segno di riconoscimento e pertanto va annullata la graduatoria con cui la redattrice di tale elaborato era risultata vincitrice del Concorso e assunta in servizio. Con la Decisione n. 6670/2010 , il Consiglio di Stato ha dichiarato improcedibile l’appello, in quanto già deciso con la sentenza precedente.
L’ambito dei poteri del difensore può essere limitato soltanto dalla legge o da una espressa volontà della parte ma non dalla natura dell’atto con il quale o all’interno del quale è conferita la procura alle liti o dalla collocazione formale della procura stessa
Con la Sentenza n. 19510/2010 , le Sezioni Unite della Cassazione hanno risolto un contrasto giurisprudenziale in materia di ammissibilità dell’appello incidentale in caso di procura apposta in calce alla copia notificata dell’atto di appello. Si tratta di stabilire se il mandato al difensore deve ritenersi limitato a contrastare la doglianza dell’appellante o se può estendersi alla proposizione di un appello incidentale.
Inutile girarci intorno. Se non si ungono gli ingranaggi il meccanismo non gira. Ciò vale anche per la Sanità Pubblica, se non si stanziano fondi, qualche cittadino rischia di vedersi negare i propri diritti. Vogliamo presentare un caso che ci appare emblematico. Si tratta di una cittadina affetta da una grave disabilità. Il padre, per poterla meglio assistere ne chiedeva il ricovero, in qualità di paziente lungo degente, ovvero a tempo indeterminato, presso una struttura sanitaria, convenzionata con il SSN, vicina alla propria residenza.
Per pianificare e coordinare sul territorio le attività di ricerca delle persone scomparse, è stato predisposto un documento che indica le specifiche tecniche da adottare in tali circostanze.  Si tratta delle linee_guida_per_favorire_la_ricerca_di_persone_scomparse , condivise con i rappresentanti del “Tavolo Tecnico Interforze”, istituito sulla base del Protocollo d’intesa dell’11 aprile 2008 tra il Commissario Straordinario del Governo per le persone scomparse e il Capo della Polizia - Direttore Generale della Pubblica Sicurezza.
L’Agenzia delle Entrate ha promosso ricorso per Cassazione avverso la pronuncia della Commissione Tributaria Regionale, che, confermando il giudizio di primo grado, aveva ritenuto infondato l’avviso di accertamento in rettifica dei redditi ai fini Irpeg e Ilor, per omessa fatturazione e dichiarazione di operazioni imponibili, a seguito di ingiustificate movimentazioni bancarie su due conti bancari intestati alla suocera del socio amministratore unico, sui quali erano delegati a operare il suddetto socio e l’altro socio della società contribuente, cugino del primo.
Ciò è quanto ha stabilito la Corte di Cassazione che, con la Sentenza n. 19416/2010 , ha rigettato il ricorso promosso da una società avverso la pronuncia con cui il Giudice di Pace di Roma aveva respinto l’opposizione proposta avverso la contestazione di una violazione all’art. 172 del codice_della_strada , commi 2 e 3 per avere il conducente del veicolo fatto uso durante la guida del telefono cellulare, non a viva voce e non dotato di auricolare.
Non possono essere condannati dal giudice nazionale gli scafisti turchi bloccati su un gommone, in acque “contigue” alle acque italiane, mentre trasportavano immigrati clandestini da far sbarcare sulle coste di Roccella Ionica. Ciò è quanto ha stabilito la Corte di Cassazione con la Sentenza n. 32960/2010 . Il caso in esame riguarda La pronuncia della Corte di Appello di Reggio Calabria, che, a conferma del giudizio di primo grado, condannava a anni otto di reclusione ed euro 1.134.000,00 di multa due imputati, in concorso tra loro e con altri nove coimputati, per avere compiuto atti idonei diretti a procurare l’ingresso illegale nel territorio dello Stato di 63 cittadini extracomunitari, trasportati su una motonave turca e poi trasbordati su un gommone, che veniva condotto dai due imputati e che veniva intercettato da personale della Guardia di Finanza.
Una società, assumendo di essere creditrice di una determinata somma per l’attività di noleggio di mezzi caldo/freddo in favore della società affidataria del servizio di smaltimento rifiuti nella Regione Campania, chiedeva e otteneva, dal Tribunale di Napoli, un decreto ingiuntivo nei confronti di quest’ultima. La società debitrice proponeva opposizione, chiedendo la revoca del decreto ingiuntivo emesso nei suoi confronti, sulla base dell’eccezione del difetto di giurisdizione del giudice ordinario in favore della giurisdizione esclusiva del giudice amministrativo.
Il regolamento, si legge nel comunicato_stampa , è frutto del lavoro della Commissione presieduta dal professor Giorgio Israel, a cui è seguita un’azione di primo confronto col mondo della scuola e delle associazioni per l’integrazione scolastica. Obiettivo dei nuovi percorsi: garantire una più equilibrata preparazione disciplinare, didattica e pedagogica nel corso delle lauree magistrali; svolgimento di un anno di percorso direttamente a contatto con le scuole (Tirocinio Formativo Attivo).
©  2005-2007 Diritti di proprietà letteraria e artistica riservati. P.IVA  01586100438
Tribunale di Macerata RGNC n. 1252  n. 556 Reg Pubbl. n. 1901 Cron.   Depositato in cancelleria il 21.11.2007
Corso Garibaldi, 117/A
