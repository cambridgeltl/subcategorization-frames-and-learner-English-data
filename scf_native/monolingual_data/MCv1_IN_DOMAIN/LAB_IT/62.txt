Segreteria di Stato dell'economia SECO
La presente edizione è adatta per browser con un supporto CSS insufficiente e destinata soprattutto alle persone ipovedenti. Tutti i contenuti sono visualizzabili anche con browser più vecchi. Per una migliore visualizzazione grafica si raccomanda tuttavia l'uso di un bro
Visita medica e consulenza in caso di lavoro notturno
I lavoratori che lavorano 25 notti o più nel corso di un anno hanno diritto a una visita medica e alla consulenza
A) Diritto
I lavoratori che lavorano 25 notti o più nel corso di un anno hanno diritto a una visita medica e alla consulenza. I lavoratori possono far valere questo diritto ogni due anni e,  a partire dai 45 anni compiuti, annualmente.
B) Visita medica obbligatoria
I lavoratori adulti che durante il lavoro notturno devono prestare attività particolarmente difficoltose o pericolose possono essere impiegati per tale lavoro soltanto se sono dichiarati idonei in base alla visita medica e alla consulenza.
A)  Diritto alla visita medica e alla consulenza in caso di lavoro notturno
I lavoratori che lavorano 25 notti o più nel corso di un anno hanno diritto a una visita medica e alla consulenza. I lavoratori possono far valere questo diritto ogni due anni e, a partire dai 45 anni compiuti, annualmente.
Il diritto alla visita medica e alla consulenza implica, tra l'altro, che i lavoratori interessati sono autorizzati a scegliere liberamente il medico presso cui recarsi.
Essendo vincolato dal segreto professionale, il medico potrà comunicare al datore di lavoro la sua decisione in merito all'idoneità incondizionata / condizionata o alla  inidoneità del lavoratore soltanto previo consenso di quest'ultimo.
Se, tuttavia, il medico ritiene che l'esercizio dell'attività lavorativa costituisca un pericolo per la vita o per la salute del lavoratore, può eccezionalmente informarne il datore di lavoro – senza però rivelare la sua diagnosi – anche senza il consenso formale del lavoratore.
Secondo l'articolo 17d della legge sul lavoro, nella misura del possibile, il datore di lavoro deve trasferire il lavoratore giudicato inidoneo al lavoro notturno per motivi di salute a un lavoro diurno analogo, per il quale è idoneo.
La visita medica prevede anche una consulenza individuale che dovrebbe, tra l'altro, tenere conto dei seguenti aspetti:
aumento dei rischi per la salute legati al lavoro notturno;
importanza del tempo dedicato al riposo e alla distensione;
accumulo di aggravi (esercizio di un'attività accessoria, impegni di carattere sociale, compiti di assistenza).
Il datore di lavoro assume le spese della visita medica nella misura in cui non ne risponde un assicuratore.
B) Visita medica obbligatoria e consulenza in caso di lavoro notturno
I lavoratori adulti che durante il lavoro notturno devono prestare attività particolarmente difficoltose o pericolose* possono essere impiegati per tale lavoro soltanto se sono dichiarati idonei in base alla visita medica e alla consulenza.
Per i giovani (fino all'età di 18 anni) impiegati regolarmente o periodicamente durante la notte, le visite e la consulenza mediche sono obbligatorie (v. art. 12, cpv. 3, OLL 5).
La prima visita medica obbligatoria e la consulenza devono aver luogo prima dell'assunzione dell'impiego (allo scopo di accertare l'idoneità del lavoratore) e sono successivamente ripetute ogni due anni. L'azienda è responsabile sia per la prima visita sia per quelle successive.
* Per situazioni difficoltose o pericolose si intendono:
influssi fisici come, per esempio, rumori  nocivi per  l’ udito, forti vibrazioni e temperature particolarmente elevate o basse;
esposizione a inquinanti atmosferici con valori >  50% MAC (= concentrazione massima ammissibile sul posto di lavoro per le sostanze nocive alla salute);
altre sollecitazioni eccessive di natura fisica, psichica e mentale;
posti di lavoro isolati;
durata prolungata del lavoro notturno e lavoro notturno senza alternanza con lavoro diurno.
Se le occupazioni previste per il lavoro notturno includono attività del suddetto tipo, è necessario notificarlo ai fini della valutazione dei pericoli e del rilevamento dei rischi secondo la direttiva CFSL n. 6508.
La visita medica deve essere effettuata da un medico che si è familiarizzato con il processo di lavoro, con le condizioni di lavoro e con i principi  della medicina del lavoro. Il medico deve potersi fare un'idea della concreta situazione lavorativa dei lavoratori da visitare e per questo deve essergli garantito l'accesso all'azienda. Deve inoltre avere la possibilità di parlare con i responsabili della sicurezza e della salute all'interno dell'azienda.
La decisione circa l'«idoneità», la «inidoneità», la «momentanea inidoneità», l'«idoneità condizionata» deve essere comunicata al datore di lavoro, con copia al lavoratore interessato e alle autorità competenti (Seco – Direzione del lavoro, Condizioni di lavoro, Effingerstrasse 31-35, 3003 Berna) utilizzando l'apposito modulo.
Secondo l'articolo 17d della legge sul lavoro, il datore di lavoro deve, nella misura del possibile, trasferire il lavoratore giudicato inidoneo al lavoro notturno per motivi di salute a un lavoro diurno analogo, per il quale è idoneo.
Il medico può subordinare l'autorizzazione per l'esercizio del lavoro notturno all'adozione da parte dell'azienda delle misure intese a tutelare la salute del lavoratore.     
Scaricare
