Εθνικοί δρυμοί ΟΙ ΕΘΝΙΚΟΙ ΔΡΥΜΟΙ        ΤΗΣ ΕΛΛΑΔΑΣ
Οι Εθνικοί Δρυμοί της Ελλάδας είναι φυσικές περιοχές που έχουν ιδιαίτερη          οικολογική σημασία εξαιτίας της σπανιότητας και της ποικιλομορφίας της          χλωρίδας και πανίδας τους, των γεωμορφολογικών σχηματισμών, του υπεδάφους,          των νερών, της ατμόσφαιρας και γενικά του φυσικού περιβάλλοντός τους.
Ο σκοπός για τον οποίο        ιδρύθηκαν:
α. Να αφεθεί η φύση ελεύθερη, ανεπηρέαστη από εξωτερικές          επιδράσεις, να ακολουθήσει τις δικές της διεργασίες.
β. Να διατηρηθεί το φυσικό περιβάλλον για λόγους αισθητικής απόλαυσης          και επιστημονικής έρευνας, ανεπηρέαστο από "αναπτυξιακά" προγράμματα.
γ. Να προσφέρουν ευκαιρίες αναψυχής στο κοινό.
δ. Να διατηρηθούν ως βιογενετικά αποθέματα και ζωντανά μουσεία φυσικής          ιστορίας για την προαγωγή της έρευνας και της εκπαίδευσης.
Η συνειδητοποίηση της αλλοίωσης και          καταστροφής του φυσικού περιβάλλοντος και του τοπίου και η αναγνώριση,          σε μεγάλη κλίμακα, του κινδύνου να εξαφανισθούν απ' τον πλανήτη πολλά          είδη της αυτοφυούς χλωρίδας και άγριας πανίδας, είχε ως αποτέλεσμα την          κινητοποίηση της ανθρωπότητας για τη λήψη μέτρων αντιστροφής της καταστροφικής          αυτής πορείας.
Οι πρώτες συστηματικές προσπάθειες για        την προστασία της φύσης αρχίζουν πριν από ενάμισυ περίπου αιώνα, με την        θέσπιση αποσπασματικών ρυθμίσεων και απαγορεύσεων για την προστασία ιδίως        των ειδών που κινδύνευαν άμεσα με εξαφάνιση. Παράλληλα ισχυρές ομάδες πίεσης        από προσωπικότητες της εποχής εκείνης και άτομα με ιδιαίτερες ευαισθησίες,        πιέζουν τις κυβερνήσεις για την αυστηρή προστασία ορισμένων περιοχών, με        σκοπό να εξασφαλιστεί η επιβίωση της άγριας ζωής και η διατήρηση των ιδιαίτερων        χαρακτηριστικών του φυσικού περιβάλλοντος. Δημιουργείται έτσι ο θεσμός των        "προστατευόμενων περιοχών", που αποτελεί έκτοτε το πιο σημαντικό        μέτρο για την προστασία της φύσης, των ειδών και των οικοσυστημάτων της.        Με την εξέλιξη του θεσμού αυτού και την υιοθέτηση αργότερα της "ενεργού        διαχείρισης" των φυσικών αυτών περιοχών, συνειδητοποιείται ότι αποτελούν        πολύτιμα στοιχεία, όχι μόνο για τη συμβολή τους στην διατήρηση πολύτιμων        οικολογικών αξιών, αλλά και για την ικανοποίηση ευρύτερων κοινωνικών και        πολιτιστικών αναγκών του ανθρώπου.
Η χώρα μας δεν θα          μπορούσε να μείνει αδιάφορη στις προσπάθειες που γίνονταν σε παγκόσμια          κλίμακα για την προστασία και διατήρηση του φυσικού περιβάλλοντος. Είναι          γνωστό άλλωστε ότι η ελληνική φύση είναι προικισμένη με πλούσια αυτοφυή          χλωρίδα και άγρια πανίδα σπάνιας ποικιλίας σε είδη, με αντιπροσωπευτικούς          βιοτόπους, με ιδιαίτερους φυσικούς, γεωμορφολογικούς και φυσιογραφικούς          σχηματισμούς και με μοναδικά τοπία απαράμιλλης ομορφιάς και ιδιαίτερων          φυσιογνωμικών στοιχείων. Εξάλλου είναι διεθνώς αναγνωρισμένο ότι η φυσική          κληρονομιά της Ελλάδας είναι εξαιρετικά σημαντική.
Η αποφασιστικότερη κίνηση στα θέματα        προστασίας της φυσικής μας κληρονομιάς, γίνεται το 1937 με την έκδοση του        Α.Ν. 856/1937. Ο Νόμος αυτός προέβλεπε την ίδρυση σ' ολόκληρη τη χώρα (εκτός        από τα νησιά) μέχρι πέντε "Εθνικών Δρυμών", ως περιοχών με ειδικό        καθεστώς προστασίας με σκοπό την "προστασία της χλωρίδας, βελτίωση        και αύξηση της πανίδας, διατήρηση των γεωμορφολογικών σχηματισμών, προστασία        των φυσικών καλλονών, ανάπτυξη του τουρισμού και διενέργεια επιστημονικών        (ιδιαίτερα φυτογεωγραφικών) και δασικών ερευνών". Εφαρμόζεται δηλαδή        και στη χώρα μας ο θεσμός των "προστατευόμενων περιοχών" που αποτελεί        από τότε το σπουδαιότερο μέτρο για την προστασία και διατήρηση της φυσικής        μας κληρονομιάς.
Χρησιμοποιήθηκε ο όρος "εθνικός        δρυμός"  αντί του όρου "εθνικό πάρκο" (national park)        που είχε επικρατήσει σε άλλες χώρες. Κι αυτό γιατί θεωρήθηκε οτι οι αξίες        της φύσης που έχουν ανάγκη ιδιαίτερης προστασίας βρίσκονται κυρίως στον        ορεινό χώρο, σε απομονωμένες περιοχές "παρθένας φύσης" (εκεί άλλωστε        επελέγησαν οι πρώτοι δρυμοί μας και το ίδιο συνέβη και με τις περισσότερες        περιοχές που είχαν χαρακτηριστεί προστατευόμενες μέχρι τότε σε παγκόσμια        κλίμακα).
Ο όρος "δρυμός" που περιέχει, εκτός απ' την κύρια έννοια - δάσος        δρυών - και την έννοια "σύνδενδρος τόπος, περιοχή με άγρια βλάστηση",        περιέβαλε τις εκτάσεις αυτές με την απαραίτητη αίγλη και μεγαλοπρέπεια που        τόνιζαν περισσότερο την ανάγκη ιδιαίτερης προστασίας τους.
Ο πρώτος εθνικός δρυμός          ιδρύθηκε το 1938 στο μυθικό βουνό μας, τον Όλυμπο. Λίγο αργότερα, μέσα          στον ίδιο χρόνο, θεσμοθετήθηκε ο Εθνικός Δρυμός Παρνασσού. Το 1969 ο Νόμος          856/1937 ενσωματώθηκε στο Δασικό Κώδικα (Ν.Δ. 86/1969 άρθρα 79,80,81)          και όπως τροποποιήθηκε αργότερα με το Ν.Δ. 966/1971 (ΦΕΚ 192 Α) και ισχύει          σήμερα, προβλέπει, εκτός των "Εθνικών Δρυμών", τη δυνατότητα          θέσπισης δύο ακόμη κατηγοριών προστατευόμενων περιοχών:
Τα "Αισθητικά Δάση"
τα "Διατηρητέα Μνημεία της Φύσης".
Οι επιμέρους περιοχές στις τρεις αυτές        κατηγορίες κηρύσσονται με Προεδρικό Διάταγμα, μετά από πρόταση του Υπουργικού        Συμβουλίου, εκτός από μεμονωμένα δέντρα ή συστάδες δέντρων που κηρύσσονται        ως Διατηρητέα Μνημεία της Φύσης με απόφαση του Υπουργού Αγροτικής Ανάπτυξης & Τροφίμων, που δημοσιεύεται στην Εφημερίδα της Κυβερνήσεως.
Αρμόδιες για την προστασία          και διαχείριση των προστατευόμενων περιοχών, που κηρύσσονται σύμφωνα με          το Ν.Δ. 996/1971, είναι οι περιφερειακές δασικές αρχές στον τόπο που βρίσκονται,          σε συνεργασία με το αντίστοιχο Τμήμα της Κεντρικής Υπηρεσίας του Υπουργείου          Αγροτικής Ανάπτυξης & Τροφίμων.
Οι Δρυμοί είναι "Εθνικοί"        με την έννοια ότι έχουν ιδιαίτερη αξία για όλο το έθνος εξαιτίας της απαράμιλλης        ομορφιάς και των ευκαιριών που προσφέρουν για έρευνα, εκπαίδευση και αναψυχή.
Γι' αυτό κάθε μορφής και χρήσεως εκτάσεις και εμπράγματα δικαιώματα μέσα        στον πυρήνα τους, απαλλοτριώνονται αναγκαστικά υπέρ του Δημοσίου, ενώ το        μέτρο αυτό μπορεί να επεκταθεί και στην περιφερειακή τους ζώνη. Η ευθύνη        για την προστασία και διαχείριση των Εθνικών Δρυμών και γενικά των ιδιαίτερων        χαρακτηριστικών του φυσικού περιβάλλοντος της χώρας, έχει ανατεθεί από την        Πολιτεία στην Γενική Γραμματεία Δασών και Φυσικού Περιβάλλοντος του Υπουργείου        Αγροτικής Ανάπτυξης & Τροφίμων. Το αρμόδιο Τμήμα Δασικού Περιβάλλοντος        - Εθνικών Δρυμών και Δασικής Αναψυχής κατευθύνει και εποπτεύει σε εθνικό        επίπεδο τις τοπικές Δασικές Υπηρεσίες, που είναι αρμόδιες για την προστασία,        οργάνωση και διαχείριση των Εθνικών Δρυμών.
Η διαχείριση γίνεται στα πλαίσια των        αρχών που καθορίζονται από το Ν.Δ. 996/71. Σύμφωνα με το διάταγμα αυτό,        οι Εθνικοί Δρυμοί αποτελούνται από τον πυρήνα, έκτασης 1.500 ha, και την        περιφερειακή ζώνη έκτασης τουλάχιστον ίσης με το πυρήνα.
Στον πυρήνα επιβάλλονται αυστηρές απαγορεύσεις στην ανάπτυξη ή εκμετάλλευση        όπως:
· ανόρυξη και εκμετάλλευση λατομείων,
· βοσκή,
· κυνήγι, ψάρεμα .
Στην περιφερειακή ζώνη όλες οι δραστηριότητες ελέγχονται από τις αρμόδιες        δασικές υπηρεσίες, ώστε να μην έχουν αρνητική επίδραση στον πυρήνα. Επίσης        κάθε εκμετάλλευση οργανώνεται με τρόπο που να συμμετέχει στην υλοποίηση        των στόχων ίδρυσης του Εθνικού Δρυμού.
Κάθε εθνικός δρυμός έχει το δικό            του Διαχειριστικό Σχέδιο και Ειδικό Κανονισμό του Υπουργού Αγροτικής            Ανάπτυξης & Τροφίμων, που κατευθύνουν τις δράσεις των αρμοδίων αρχών.
Εκτός απ' τη σημασία τους για το ίδιο        το έθνος, οι Εθνικοί Δρυμοί της χώρας μας αποτελούν περιοχές για τις οποίες        η Ε.Ε. δείχνει ιδιαίτερο ενδιαφέρον. Εννέα από τους δέκα Δρυμούς (εκτός        του Σουνίου) περιλαμβάνονται στον κατάλογο των Ζωνών Ειδικής Προστασίας        (Special Protection Areas - S.P.A.) της Ευρωπαϊκής Κοινότητας, στα πλαίσια        της Οδηγίας 79/409/ΕΟΚ "για τα άγρια πτηνά". Πρόκειται δε να ενταχθούν        στο διευρωπαϊκό δίκτυο Προστατευόμενων Περιοχών "NATURA 2000",        στα πλαίσια της Οδηγίας 92/43 ΕΟΚ "για τη διατήρηση των φυσικών οικοτόπων        και της άγριας πανίδας και χλωρίδας".
ΓΕΝ. Δ/ΝΣΗ          ΑΝΑΠΤ. & ΠΡΟΣΤΑΣΙΑΣ ΔΑΣΩΝ & ΦΥΣΙΚΟΥ ΠΕΡΙΒΑΛΛΟΝΤΟΣ
Δ/ΝΣΗ ΑΝΑΠΤΥΞΗΣ ΔΑΣΙΚΩΝ ΠΟΡΩΝ
Κείμενα: Ζαχαρίας        Πρωϊμάκης,  δασολόγος
