<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>2009 Μαρτίου « Green Way Structure</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>2009 Μαρτίου « Green Way Structure</title>
						<author></author>
						<imprint>
							<publisher></publisher>
							<pubDate>2010-09-07 03:30:17.0</pubDate>
							<eAddress>http://greenwaystructure.wordpress.com/2009/03/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/19014.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Το σύστημα εξωτερικής θερμομόνωσης εφαρμόζεται σε νέες ή παλαιές κατοικίες και συγκεκριμένα επενδύοντας εξωτερικά το κτίριο με θερμομονωτικό υλικό συνήθως από διογκωμένη πολυστερίνη ή πετροβάμβακα, το οποίο «σοβατίζεται» με ένα ειδικό ελαστικό πολύ ισχυρό στεγανό επίχρισμα. Με τον τρόπο αυτό ελαχιστοποιούνται οι θερμικές απώλειες του κτιρίου από τους εξωτερικούς τοίχους αλλά και η εισροή θερμότητας το καλοκαίρι από το περιβάλλον προς το εσωτερικό του κτιρίου.</p>
			<p id="p2">Τα σημαντικά πλεονεκτήματα του συστήματος αυτού είναι:</p>
			<p id="p3">1) Δε δημιουργούνται θερμογέφυρες στα δοκάρια, στις κολώνες, στα σενάζια και στα δάπεδα, στα σημεία όπου ο τούβλινος τοίχος (οπτοπλινθοδομή) συναντά τα στοιχεία αυτά, έστω και αν είναι θερμομονωμένα. Παρέχει λοιπόν εξαιρετική θερμική άνεση στο εσωτερικό του κτιρίου.</p>
			<p id="p4">2) Προστατεύει τις επιφάνειες των τοίχων από υγρασίες, καθώς είναι στεγανά επιχρίσματα, και εκτός από την συντηρητική προστασία που προσφέρουν στο κτίριο, μειώνουν και τις ανάγκες θέρμανσης ή ψύξης του.</p>
			<p id="p5">3) Δε δημιουργούν επιφάνειες με θερμοχωρητικότητα στην εξωτερική πλευρά των τοίχων, που θα συσσώρευαν θερμότητα και θα την επανακτινοβολούσαν στο περιβάλλον, εντείνοντας το φαινόμενο των θερμικών νησίδων στην πόλη. Δηλαδή δε συμβάλουν στην αύξηση της θερμοκρασίας της πόλης, όπως κάνουν οι τοίχοι των συμβατικών κτιρίων. Αντιθέτως εκμεταλλεύονται τη θερμοχωρητικότητα των τοίχων μόνο για το εσωτερικό του κτιρίου, συμβάλλοντας στην οικονομία ενέργειας.</p>
			<p id="p6">4) Αυξάνουν, σε μία καινούργια κατοικία, το εμβαδόν των λειτουργικών χώρων κατά 6 περίπου τετραγωνικά μέτρα κάθε εκατό τετραγωνικά εμβαδού κατοικίας. Όσο δηλαδή μία αποθήκη. Αυτό συμβαίνει γιατί δε χρειάζεται διπλή τούβλινη δομή (διπλό τοίχο) αλλά μονή.</p>
			<p id="p7">5) Αυξάνει δραματικά το χρόνο ζωής του κτιρίου καθώς το προστατεύει από διάβρωση και παγοπληξίες. Το σύστημα αυτό σπάνια παρουσιάζει ρηγματώσεις.</p>
			<p id="p8">6) Η εφαρμογή του συστήματος είναι λιγότερο οχληρή από τα συμβατικά επιχρίσματα καθώς τα επιχρίσματα που χρησιμοποιούνται τοποθετούνται με σπάτουλες καθώς παρουσιάζουν υψηλή θιξοτροπικότητα. Ως αποτέλεσμα δεν αφήνουν μπάζα πέρα από τα υπολείμματα θερμομονωτικού υλικού.</p>
			<p id="p9">7) Η ποιότητα κατασκευής του συστήματος χαρακτηρίζεται ως πολύ υψηλή, καθώς χρησιμοποιούνται ειδικά πρόσθετα τεμάχια για την προστασία των γωνιών, νεροσταλάκτες, υαλόπλεγμα για τον οπλισμό σ’ όλη την επιφάνεια εφαρμογής του επιχρίσματος.</p>
			<p id="p10">Ένα τέτοιο σύστημα έχει ένα κόστος περίπου 40 ευρώ ανά τετραγωνικό μέτρο και μέσο χρόνο απόσβεσης από την εξοικονόμηση ενέργειας και μόνο, τα 4- 6 έτη.</p>
			<p id="p11">Πηγή:</p>
			<p id="p12">Εξοικονόμηση ενέργειας που ισοδυναμεί με την παύση λειτουργίας ενός μέσου εργοστασίου της ΔΕΗ για μία ώρα επιτεύχθηκε το Σάββατο κατά την Ώρα της Γης στην Ελλάδα. Από τις 20.30 έως τις 21.30 της 28ης Μαρτίου το φορτίο του δικτύου ηλεκτροδότησης μειώθηκε κατά 300 μεγαβάτ, που αντιστοιχεί στις ανάγκες φωτισμού 600.000 ελληνικών νοικοκυριών αν αυτά είχαν αναμμένους 5 λαμπτήρες ισχύος 100 βατ κατά μέσο όρο.</p>
			<p id="p13">Στις 20.30 της 28ης Μαρτίου περισσότεροι από 436 δήμοι και κοινότητες, 463 σχολεία και εκπαιδευτικά ιδρύματα, 1.107 επιχειρήσεις, 315 φορείς και εκατοντάδες χιλιάδες Έλληνες έκλεισαν τα φώτα, συμμετέχοντας ενεργά στη μεγαλύτερη συμβολική ενέργεια που διοργανώθηκε ποτέ παγκοσμίως. Κομμάτια της πρωτεύουσας αλλά και γειτονιές προαστίων της Αθήνας βυθίστηκαν στο σκοτάδι, ενώ σταμάτησε η φωταγώγηση σε βασικές οδικές αρτηρίες και πλατείες, ιστορικά και πολιτιστικά μνημεία, όπως ο Παρθενώνας, ο Ιερός Ναός του Ποσειδώνα στο Σούνιο, ο Ναός του Ηφαίστου στην Αρχαία Αγορά, το Μνημείο του Φιλοπάππου κ.ά. Επιπλέον στη δράση συμμετείχαν στρατιωτικές μονάδες και υπηρεσίες, γήπεδα, δημοτικά κτίρια, ακόμα και τμήμα του αεροδρομίου.</p>
			<p id="p14">Απόσπασμα από το άρθρο του Χάρη Καρανίκα στα ΝΕΑ online:</p>
			<p id="p15">http://www.tanea.gr/default.asp?pid=2&amp;ct=1&amp;artId=4509450</p>
			<p id="p16">Το Πρόβλημα</p>
			<p id="p17">Στην χώρα μας, μεγάλες ποσότητες απόβλητων λιπαντικών ελαίων (ΑΛΕ) που παράγονται απορρίπτονται στο έδαφος ή οδηγούνται σε παράνομη καύση.</p>
			<p id="p18">Τα υλικά αυτά είναι επικίνδυνα για την δημόσια υγεία και το περιβάλλον διότι περιέχουν σε μεγάλες συγκεντρώσεις τοξικές και καρκινογόνες ουσίες, όπως βαρέα μέταλλα, πολύ-χλωριωμένους υδρογονάνθρακες, πολύ-αρωματικές ενώσεις κλπ</p>
			<p id="p19">H Εταιρεία</p>
			<p id="p20">Η Ελληνική Τεχνολογία Περιβάλλοντος ΑΕ αποτελεί ανώνυμη εταιρεία η οποία ιδρύθηκε τον Απρίλιο του 1998 και δραστηριοποιείται στον τομέα της εναλλακτικής διαχείρισης των αποβλήτων λιπαντικών ελαίων (Α.Λ.Ε.) με τρόπο φιλικό προς το περιβάλλον. Από τον Ιούνιο του 2004 είναι εγκεκριμένο Εθνικό Συλλογικό Σύστημα Εναλλακτικής Διαχείρισης Απόβλητων Λιπαντικών Ελαίων (ΑΛΕ).</p>
			<p id="p21">Σκοπός της ΕΛ.ΤΕ.ΠΕ. Α.Ε., είναι ο σχεδιασμός και η άσκηση της πολιτικής διαχείρισης των Α.Λ.Ε. σε εθνικό επίπεδο.</p>
			<p id="p22">Με τον όρο σχεδιασμό εννοούμε την οργάνωση και λειτουργία ενός πανελλήνιου δικτύου συλλογής προσωρινής αποθήκευσης και μεταφοράς προς ανακύκλωση με την υιοθέτηση των μέτρων και προϋποθέσεων που καθορίζονται με τον νόμο 2939/2001 και το ΠΔ82/2004 για την εναλλακτική διαχείριση των Α.Λ.Ε.</p>
			<p id="p23">Ο Εθνικός Στόχος</p>
			<p id="p24">Σύμφωνα με το ΠΔ82/2004 «Αντικατάσταση της 98012/2001/1996 ΚΥΑ «Καθορισμός μέτρων και όρων για την διαχείριση των χρησιμοποιημένων ορυκτελαίων» (Β’40) Μέτρα, όροι και πρόγραμμα για την εναλλακτική διαχείριση των Απόβλητων Λιπαντικών Ελαίων» , ο Εθνικός στόχος που καλείται να επιτευχθεί από την ΕΛ.ΤΕ.ΠΕ. Α.Ε. είναι ότι από τις πωλούμενες ετησίως ποσότητες λιπαντικών παράγονται ποσότητες ΑΛΕ σε ποσοστό 60%. Από τις παραγόμενες ποσότητες αποβλήτων λιπαντικών ελαίων πρέπει να συλλέγεται τουλάχιστον το 70% και εξ αυτών να αναγεννάται τουλάχιστον το 80% , απαλλάσσοντας έτσι το φυσικό περιβάλλον της Ελλάδας από επικίνδυνα τοξικά απόβλητα.</p>
			<p id="p25">Οι Καινοτομίες</p>
			<p id="p26">Στην προστασία της δημόσιας υγείας και του περιβάλλοντος.</p>
			<p id="p27">Στην εξοικονόμηση πρώτων υλών και ενέργειας.</p>
			<p id="p28">Στην ενημέρωση και ευαισθητοποίηση του κοινού για το πρόβλημα που προκύπτει από την κακή διαχείριση των αποβλήτων λιπαντικών ελαίων.</p>
			<p id="p29">Στην ενθάρρυνση της υπεύθυνης διαχείρισης τους από τους καταναλωτές.</p>
			<p id="p30">Στην εμπεριστατωμένη ενημέρωση για τα οφέλη που προκύπτουν από την εφαρμογή του συστήματος.</p>
			<p id="p31">Στην παροχή επαρκών και αντιπροσωπευτικών στοιχείων αναφορικά με τις ποσότητες και την προέλευση των αποβλήτων λιπαντικών ελαίων τα οποία θα είναι άμεσα διαθέσιμα στους αρμόδιους φορείς.</p>
			<p id="p32">Στην αύξηση του ποσοστού αναγέννησης των αποβλήτων λιπαντικών ελαίων και τον περιορισμό της λαθραίας διακίνησης.</p>
			<p id="p33">Η Νομοθεσία</p>
			<p id="p34">Σύμφωνα με το άρθρο 17 του Νόμου 2939/2001 (ΦΕΚ 159 Α), προβλέπεται η οργάνωση Συστημάτων Εναλλακτικής Διαχείρισης Αποβλήτων Λιπαντικών Ελαίων είτε ατομικών είτε συλλογικών από τους υπόχρεους διαχειριστές.</p>
			<p id="p35">Οι ειδικότεροι όροι και οι προϋποθέσεις, καθώς και κάθε αναγκαία λεπτομέρεια για την εναλλακτική διαχείριση και τη δημιουργία Συστήματος Εναλλακτικής Διαχείρισης Αποβλήτων Λιπαντικών Ελαίων καθορίζονται στο ΠΔ82/2004 με θέμα “Μέτρα και όροι για την εναλλακτική διαχείριση των Αποβλήτων Λιπαντικών Ελαίων”.</p>
			<p id="p36">Το ΠΔ8272004 καλύπτει τα λιπαντικά έλαια που διατίθενται στην ελληνική αγορά και καθορίζει ως υπόχρεους:</p>
			<p id="p37">1. Αυτούς που παράγουν λιπαντικά έλαια - “Παραγωγούς”.</p>
			<p id="p38">2. Αυτούς που εισάγουν λιπαντικά έλαια “Εισαγωγείς”.</p>
			<p id="p39">3. Αυτούς που διαθέτουν στην αγορά λιπαντικά έλαια, προκειμένου να -χρησιμοποιηθούν από τον τελικό χρήστη ή καταναλωτή “Διακινητές”.</p>
			<p id="p40">Υποχρεώσεις διαχειριστών-διακινητών</p>
			<p id="p41">” Να οργανώνουν ατομικά συστήματα ή να συμμετέχουν σε συλλογικά συστήματα εναλλακτικής διαχείρισης.</p>
			<p id="p42">” Να προβαίνουν σε συλλογή των Αποβλήτων Λιπαντικών Ελαίων και να μεριμνούν ώστε τα απόβλητα αυτά να οδηγούνται προς επεξεργασία σε εγκεκριμένες εγκαταστάσεις κατά περίπτωση.</p>
			<p id="p43">Οι διακινητές έχουν την ευθύνη:</p>
			<p id="p44">” Nα μη διακινούν λιπαντικά έλαια τα οποία δεν είναι ενταγμένα σε σύστημα εναλλακτικής διαχείρισης, επιπλέον δε να συλλέγουν τα Απόβλητα Λιπαντικών Ελαίων και να τα παραδίδουν σε εγκαταστάσεις που λειτουργούν στο πλαίσιο Συστημάτων Εναλλακτικής Διαχείρισης προς περαιτέρω διαχείριση.</p>
			<p id="p45">Τα Πλεονεκτήματα</p>
			<p id="p46">Η ΕΛ.ΤΕ.ΠΕ κρίθηκε ως η πλέον κατάλληλη για την αποτελεσματική αντιμετώπιση των απαιτήσεων της νομοθεσίας για τη διαχείριση των αποβλήτων στην Ελλάδα, γιατί:</p>
			<p id="p47">Αποτελεί έναν αξιόπιστο φορέα εγκεκριμένο από τον Υπουργό ΠΕΧΩΔΕ (17.6.2004/ΦΕΚ805Β/2004), ο οποίος δραστηριοποιείται πολλά χρόνια στο αντικείμενο διαχείρισης αποβλήτων με μεγάλη επιτυχία.</p>
			<p id="p48">Διαθέτει ολοκληρωμένη πρόταση διαχείρισης, η οποία καλύπτει όλα τα στάδια, από τη συλλογή μέχρι την τελική διάθεση των αποβλήτων λιπαντικών ελαίων, σε μονάδες που εφαρμόζουν τις πλέον σύγχρονες παγκόσμια τεχνολογίες επαναδιύλισης-ανακύκλωσης.</p>
			<p id="p49">Εγγυάται χαμηλό κόστος συμμετοχής στο σύστημα, αφού γνωρίζει ποιες είναι οι ακριβείς παράμετροι που καθορίζουν το κόστος λειτουργίας του διασφαλιζοντας έτσι ότι η χρέωση των υπόχρεων θα γίνεται μέσα από απόλυτα διαφανείς διαδικασίες.</p>
			<p id="p50">Αναγνωρίζεται ως ένας από τους μεγαλύτερους και αποτελεσματικότερους διαχειριστές στον τομέα των αποβλήτων λιπαντικών και των συσκευασιών τους, τόσο σε εθνικό όσο και σε ευρωπαϊκό επίπεδο.</p>
			<p id="p51">Εγγυάται την ορθή διαχείριση των αποβλήτων λιπαντικών ελαίων, συμβάλλοντας ενεργά στην πάταξη της παράνομης διαχείρισης, αλλά και στην προστασία του περιβάλλοντος της πατρίδας μας.</p>
			<p id="p52">Πηγή: http://www.eltepe.gr/etairparousiash_profile.htm</p>
			<p id="p53">Με περισσότερα από 3.000 νησιά, το αρχιπέλαγος του Αιγαίου αποτελεί μοναδική περίπτωση στη Μεσόγειο. Ανάμεσα στα χαρακτηριστικά του φυσικού και πολιτιστικού περιβάλλοντος, αποτέλεσμα της γεωλογικής του ιστορίας και της γεωγραφικής του θέσης, ξεχωρίζει η ιδιαιτερότητα και ο υψηλός ενδημισμός. Οι υγρότοποι ανέκαθεν είχαν μέγιστη σημασία για τη γεωγραφική συνέχεια, τη διατήρηση και την ποικιλία της ζωής στο Αιγαίο.</p>
			<p id="p54">Μέχρι το 2005 ήταν καταγεγραμμένοι 78 υγρότοποι σε 20 νησιά, αλλά με έρευνα των βιβλιογραφικών πηγών και από πληροφορίες που συλλέχτηκαν από πολυάριθμους φορείς και ερευνητές, δημιουργήθηκε ένας κατάλογος 303 υγροτόπων σε 45 νησιά του Αιγαίου (εκτός της Κρήτης). Η ερευνητική ομάδα του WWF Ελλάς επισκέφτηκε 218 από αυτούς για επιτόπια συλλογή στοιχείων. Τα δεδομένα καταχωρήθηκαν σε προσαρμοσμένα πρωτόκολλα και στη συνέχεια σε βάση δεδομένων. Το φωτογραφικό αρχείο που δημιουργήθηκε περιλαμβάνει πάνω από 3.500 φωτογραφίες. Για κάθε υγρότοπο καταγράφονταν στοιχεία για το όνομα, τη θέση, την έκταση, τον τύπο, τη διοικητική υπαγωγή και το ιδιοκτησιακό καθεστώς. Επίσης συλλέχτηκαν στοιχεία για τη χλωρίδα, τη βλάστηση και την πανίδα, τις χρήσεις γης στη λεκάνη απορροής του, τις χρήσεις του ίδιου του υγροτόπου, την ύπαρξη και τα είδη ρύπανσης και αλλοιώσεων, αλλά και ειδικά στοιχεία για το υδρολογικό καθεστώς.</p>
			<p id="p55">Οι νησιωτικοί υγρότοποι είναι στην πλειονότητά τους παράκτιοι και μικροί (οι μισοί περίπου είναι μικρότεροι από 20 στρέμματα) και η αλατότητα των νερών τους συνήθως ποικίλλει πολύ κατά τη διάρκεια του έτους διότι επηρεάζεται ταυτόχρονα από τα υπόγεια νερά, τη θάλασσα και τη βροχή.</p>
			<p id="p56">Μόνο 7 υγρότοποι είναι μεγαλύτεροι από 1.000 στρέμματα, ενώ κάποιοι στα μεγάλα νησιά όπως η Εύβοια, η Ρόδος, η Λέσβος και η Λήμνος, φτάνουν ή και ξεπερνούν τα 3.000 στρέμματα. Το νησί με τη μεγαλύτερη υγροτοπική κάλυψη είναι η Λήμνος (2,62%) και ακολουθεί η Λέσβος (1,37%). Οι Κυκλάδες παρουσιάζουν το μικρότερο ποσοστό κάλυψης με υγροτοπικές περιοχές (0,07-0,1%), ενώ όλες οι άλλες ομάδες νησιών (Σποράδες, Δωδεκάνησα, Εύβοια) έχουν ενδιάμεσα ποσοστά (0,16-0,26%).</p>
			<p id="p57">Σημασία για τον άνθρωπο και τη φύση των νησιών</p>
			<p id="p58">Η διαθεσιμότητα του -υπόγειου και επιφανειακού- νερού είναι ο κυριότερος παράγοντας για την επιβίωση του ανθρώπου και όλων των άλλων οργανισμών πάνω στα νησιά. Οι υγρότοποι, όχι μόνο αποτελούν βασικό κρίκο του κύκλου του νερού, η απουσία του οποίου δημιουργεί πλείστα όσα προβλήματα, αλλά και αναντικατάστατους ενδείκτες της ποιότητας και της επάρκειας των υπόγειων γλυκών νερών. Σχεδόν όλοι οι υγρότοποι χρησιμοποιούνται με τον ένα ή τον άλλο τρόπο από τους κατοίκους και τους επισκέπτες των νησιών. Σήμερα, το νερό ενός στους τρεις υγροτόπους χρησιμοποιείται άμεσα για ύδρευση και άρδευση, ενώ πολλοί χρησιμοποιούνται για κυνήγι. Σε κάποιες από τις αλυκές (12 συνολικά), εξασκείται ακόμη μια σημαντική οικονομική δραστηριότητα. Μερικά νησιά, όπως για παράδειγμα η Λέσβος, έχουν ήδη γίνει προορισμός τουριστών που παρατηρούν πουλιά, κυρίως σε υγροτόπους. Η περιβαλλοντική εκπαίδευση μαθητών και φοιτητών είναι ακόμα δυο δραστηριότητες για τις οποίες προσφέρονται οι υγρότοποι. Η παρουσία των υγροτόπων είναι επίσης σημαντική για τον τουρισμό διότι αποτελεί προστιθέμενη αξία στη γραφικότητα και την αισθητική του τοπίου, αυξάνοντας την ποικιλία και τη μωσαϊκότητά του.</p>
			<p id="p59">Οι υγρότοποι του Αιγαίου αποτελούν όμως οάσεις και για την άγρια ζωή. Παρόλο που η συνολική τους έκταση είναι μικρότερη του 1% της έκτασης των νησιών, αποτελούνται από σπάνιους τύπους οικοτόπων (καταγράφηκαν συνολικά 30) και αποτελούν χώρους διαβίωσης, διατροφής, φωλιάσματος και αναπαραγωγής για εκατοντάδες είδη ζώων, πολλά από τα οποία είναι απειλούμενα ή και ενδημικά. Τόσο οι μεγάλοι όσο και οι μικροί υγρότοποι του Αιγαίου χρησιμεύουν ως σταθμοί ξεκούρασης, καταφυγίου και διατροφής για εκατομμύρια μεταναστευτικά πουλιά κάθε χρόνο. Χωρίς αυτούς η θνησιμότητα των πουλιών στη διάρκεια των ταξιδιών τους θα αυξανόταν αξιοσημείωτα. Αλλά και στους περιστασιακούς εξαιρετικά δριμείς χειμώνες, όταν οι μεγάλοι υγρότοποι της Μακεδονίας και της Θράκης παγώνουν πλήρως, οι υγρότοποι του Αιγαίου αποτελούν το μοναδικό και σωτήριο καταφύγιο για τα χιλιάδες πουλιά που διαχειμάζουν εκεί. Επιπλέον, η διατήρηση των υγροτόπων έχει αποφασιστική σημασία για την επιβίωση των ενδημικών υδρόβιων ειδών όπως το γκιζάνι (Ladigesocypris ghigii), ενδημικό ψάρι της Ρόδου, ο βάτραχος της Καρπάθου (Rana cerigensis), αλλά και πολλά είδη ασπονδύλων.</p>
			<p id="p60">Αποσπάσματα από κείμενο της WWF</p>
			<p id="p61">Πηγή: http://www.wwf.gr/index.php?option=content&amp;task=view&amp;id=224</p>
			<p id="p62">Σε δηλώσεις του, στο BBC, ο πρόεδρος της χώρας Μοχάμεντ Νασίντ αναφέρθηκε στην ενεργειακή αυτονόμηση των Μαλδιβών από ανανεώσιμες πηγές ενέργειας. Οι επενδύσεις που θα γίνουν θα φτάσουν τα 110 εκατομύρια δολάρια, αλλά πιστεύεται ότι τελικά θα είναι και κερδοφόρες.</p>
			<p id="p63">Είναι μια κίνηση που μπορεί να παρασύρει και άλλες χώρες στην κατεύθυνση της πράσινης ενέργειας, σ’ αυτό το βαθμό που επιχειρείται στις Μαλδίβες.</p>
			<p id="p64">Περισσότερες πληροφορίες:</p>
			<p id="p65">Αγαπητοί φίλοι,</p>
			<p id="p66">Από την αρχή θέλω να σας μεταφέρω τους θερμούς χαιρετισμούς του κ. Καλογιάννη, ο οποίος δυστυχώς είναι κλινήρης και δεν θα συμμετάσχει στο Συνέδριο.</p>
			<p id="p67">Είναι μεγάλη μου χαρά να σας καλωσορίζω σήμερα εδώ, στην ημερίδα που διοργανώνει το Υπουργείο Περιβάλλοντος με αφορμή τον απολογισμό δράσεως του Επιχειρησιακού Προγράμματος «Περιβάλλον».</p>
			<p id="p68">Σήμερα, το μεγάλο ζητούμενο παγκοσμίως και για τη χώρα μας, είναι η αειφόρος, η βιώσιμη ανάπτυξη. Η ανάπτυξη που καλύπτει τις ανάγκες του παρόντος, χωρίς να υπονομεύει το μέλλον και να θέτει σε κίνδυνο τις γενιές που θα ακολουθήσουν.</p>
			<p id="p69">Η βιώσιμη ανάπτυξη, η αειφόρος ανάπτυξη, ως έννοια θα έπρεπε να είναι αυτονόητη. Δυστυχώς δεν είναι για όλους. Στην πορεία της ανθρωπότητας μέσα στο χρόνο, σχετικά πρόσφατα η παγκόσμια κοινωνία άρχισε να συνειδητοποιεί τη σημασία της προστασίας του περιβάλλοντος.</p>
			<p id="p70">Ο άνθρωπος άρχισε να συνειδητοποιεί ότι το περιβάλλον είναι το σπίτι του. Δεν του εξασφαλίζει απλώς καλύτερη ποιότητα ζωής, αλλά την ίδια τη ζωή του. Και για αυτό οφείλει να μην το τραυματίζει, όπως κάνει επί αιώνες, αλλά να το προστατεύει. Αυτή η συνειδητοποίηση αποτελεί την προϋπόθεση για τη θέσπιση και εφαρμογή κανόνων προστασίας και βελτίωσης του περιβάλλοντος. Μάλιστα, η προστασία του περιβάλλοντος αναγνωρίζεται σήμερα ως θεμελιώδες ανθρώπινο δικαίωμα, στο Xάρτη της Eυρωπαϊκής Ένωσης.</p>
			<p id="p71">Σε αυτήν την προσπάθεια, από την πρώτη στιγμή δήλωσα ότι πρέπει να είμαστε όλοι μαζί. Έχω πει πολλές φορές ότι η προστασία του περιβάλλοντος είναι υπόθεση όλων μας. Και ότι καμία πολιτική για το περιβάλλον δεν είναι αρκετή, αν δεν υπάρχει η ενεργός συμμετοχή των πολιτών.</p>
			<p id="p72">Με στενοχωρεί ότι σε ένα τόσο ευαίσθητο θέμα, συχνά στη χώρα μας περισσεύουν ο λαϊκισμός και οι υπερβολές. Πιστεύω ότι όπως η φύση μας διδάσκει την αρμονία, έτσι και ο λόγος μας για το περιβάλλον πρέπει να είναι καίριος, με πρόβλεψη και προοπτική, ακριβής και χωρίς υπερβολές.</p>
			<p id="p73">Πριν λίγες μέρες, οι συνεργάτες μου και εγώ συμπληρώσαμε 5 χρόνια στην πολιτική ηγεσία του ΥΠΕΧΩΔΕ. 5 χρόνια σκληρής και συστηματικής προσπάθειας, 5 χρόνια σημαντικού έργου -και αυτό το λένε τα στοιχεία και η πραγματικότητα.</p>
			<p id="p74">Η χώρα απέκτησε ολοκληρωμένη περιβαλλοντική πολιτική και αντιμετωπίστηκαν εκκρεμότητες που συσσωρεύονταν επί χρόνια.</p>
			<p id="p75">Θέλω, όμως, με την ευκαιρία της σημερινής μας συνάντησης να σας πω ότι αυτά τα χρόνια, δεχτήκαμε κριτική που πολλές φορές ήταν άδικη, πολύ άδικη -υπήρξε βέβαια και ωφέλιμη εποικοδομητική κριτική. Στην άδικη κριτική αναγκάστηκα να απαντήσω ορισμένες φορές με σκληρή γλώσσα.</p>
			<p id="p76">Οι απαντήσεις μας, όμως, ήταν πάντα στο πλαίσιο της λογικής και της πραγματικότητας.</p>
			<p id="p77">Περίτρανο παράδειγμα είναι η περίπτωση του Πρωτοκόλλου του Κιότο. Ένα μεγάλο οικουμενικό πρόβλημα, το οποίο απαιτεί οικουμενική λύση. Εμείς από την πλευρά μας, είμαστε απόλυτα συνεπείς σε αυτά που μας αντιστοιχούν. Τι αντιμετώπιση όμως είχαμε;</p>
			<p id="p78">Προσέξτε: Την ίδια μέρα που είχαν βγει πρωτοσέλιδα ότι δήθεν η Ελλάδα έχει αποβληθεί από το Κιότο, την ίδια μέρα φιλοξενούνταν συνέντευξη του Ραούλ Εστράδα του επονομαζόμενου «πατέρα του Κιότο» που έλεγε επί λέξει ότι «η Ελλάδα δεν έχει αποβληθεί από το Κιότο»! Και για την ίδια περίοδο που δήθεν…ήμασταν εκτός Κιότο, ο Ευρωπαϊκός Οργανισμός Περιβάλλοντος ανακοίνωνε ότι η χώρα μας είναι μία από τις μόλις 4 χώρες της Ευρωπαϊκής Ένωσης που βρίσκονται ήδη μέσα στο στόχο του Κιότο και θα τον επιτύχουν τελικά με τα μέτρα που ήδη εφαρμόζουν! Μαζί με τη Γαλλία, τη Σουηδία και τη Μεγάλη Βρετανία. Δηλαδή και επισήμως η χώρα μας βρίσκεται στην πρωτοπορία της διεθνούς προσπάθειας κατά της κλιματικής αλλαγής.</p>
			<p id="p79">Κυρίες και κύριοι,</p>
			<p id="p80">Η καλόπιστη κριτική, οι προτάσεις, οι παροτρύνσεις είναι απαραίτητες. Τα μαθήματα περιβαλλοντικής ευαισθησίας δεν είναι απαραίτητα. Γεννήθηκα και μεγάλωσα μέσα στην υπέροχη ελληνική φύση. Γόνος γεωργοκτηνοτροφικής οικογένειας, έμαθα να τη σέβομαι και να την αγαπώ. Μεγάλωσα σε ημιορεινό χωριό. Δεν έμαθα να αγαπώ το περιβάλλον στο Κολωνάκι, αλλά στην Αγία Τριάδα Φαρσάλων.</p>
			<p id="p81">Όταν στην Αθήνα απέκτησα ένα διαμέρισμα στην Αγία Παρασκευή όπου ζω μέχρι σήμερα, γέμισα την ταράτσα μου με ό,τι μπορούσα να καλλιεργήσω, πολλά χρόνια πριν γίνουν της μόδας οι «πράσινες ταράτσες». Και όταν έγινα Υπουργός Περιβάλλοντος, το θεώρησα μεγάλη τιμή και με την συμπαράσταση του Πρωθυπουργού Κώστα Καραμανλή έθεσα ως στόχο να υπηρετήσω το περιβάλλον με πράξεις και όχι με λόγια.</p>
			<p id="p82">Θα μου επιτρέψετε να κάνω έναν πολύ σύντομο απολογισμό αυτών των πράξεων. Να αναφερθώ στα πιο σημαντικά από όσα έχουμε κάνει αυτά τα χρόνια για το περιβάλλον. Όχι μόνο μέσα στο πλαίσιο του Επιχειρησιακού Προγράμματος, αλλά συνολικά και όσο γίνεται πιο επιγραμματικά:</p>
			<p id="p83"> Ενσωματώσαμε στην ελληνική νομοθεσία 35 κοινοτικές οδηγίες κλείνοντας όλες τις εκκρεμότητες που υπήρχαν.</p>
			<p id="p84"> Παραλάβαμε 52 ανοιχτές υποθέσεις και καταγγελίες στην Ε.Ε. και τις μειώσαμε στις μισές. Επί των ημερών μας, δεν υπάρχει καμιά καταδίκη με πρόστιμο, όπως συνέβαινε παλιότερα.</p>
			<p id="p85"> Εφαρμόζουμε ολοκληρωμένο εθνικό πρόγραμμα για την Κλιματική Αλλαγή. Για το θέμα του Κιότο, άλλωστε, αναφέρθηκα προηγουμένως.</p>
			<p id="p86"> Καταρτίσαμε το Εθνικό Πρόγραμμα Διαχείρισης και Προστασίας των Υδάτινων Πόρων. Ελέγχουμε την ποιότητα των νερών σε ποτάμια, λίμνες και θάλασσες.</p>
			<p id="p87"> Τετραπλασιάσαμε την ανακύκλωση στη χώρα μας. Από 6% που ήταν το ποσοστό ανακύκλωσης των απορριμμάτων που ανακυκλώνονταν, σήμερα ξεπερνάει το 25%. Παράλληλα, σήμερα ανακυκλώνονται όλα τα είδη απορριμμάτων. Θεσμοθετήσαμε τον Εθνικό Οργανισμό Εναλλακτικής Διαχείρισης για τον συντονισμό των προσπαθειών στο μεγάλο αυτό θέμα.</p>
			<p id="p88"> Ενισχύσαμε σημαντικά τις προστατευόμενες περιοχές και τις αυξήσαμε. Από το Μάρτιο του 2004 μέχρι σήμερα, από μόλις 3 που παραλάβαμε, θεσμοθετήσαμε και οριοθετήσαμε 18 νέες Προστατευόμενες Περιοχές, όπως η λιμνοθάλασσα του Μεσολογγίου, το Δέλτα του Έβρου, ο υγρότοπος του Αμβρακικού κ.ά.</p>
			<p id="p89"> Διενεργούνται αυστηροί περιβαλλοντικοί έλεγχοι, με την αποτελεσματική λειτουργία των Επιθεωρητών Περιβάλλοντος. Προχωρήσαμε σε περισσότερους από 900 ελέγχους σε βιομηχανίες και επιβάλαμε πρόστιμα περίπου 18 εκατ. ευρώ στους παραβάτες.</p>
			<p id="p90"> Εκπονήσαμε το Εθνικό Σχέδιο αντιμετώπισης της ατμοσφαιρικής ρύπανσης. Με θαρραλέα μέτρα και καινοτόμες προτάσεις, για καλύτερο περιβάλλον σε όλη τη χώρα. Επίσης, εκπονήσαμε επιχειρησιακά σχέδια αντιμετώπισης της ρύπανσης για τα μεγάλα αστικά κέντρα της χώρας: Αθήνα, Θεσσαλονίκη, Λάρισα, Πάτρα, Ηράκλειο κ.α.</p>
			<p id="p91"> Εκπονήσαμε και εφαρμόζουμε ολοκληρωμένη πολιτική για τα απόβλητα και τα απορρίμματα. Εκπονήσαμε Εθνικό Σχέδιο για τα επικίνδυνα απόβλητα και εφαρμόζεται ένα νέο αναμορφωμένο νομοθετικό πλαίσιο.</p>
			<p id="p92"> Προχωράμε σε σημαντικές αναπλάσεις σε μεγάλες και μικρές πόλεις.</p>
			<p id="p93"> Αντιμετωπίσαμε το τεράστιο περιβαλλοντικό πρόβλημα στην Ψυτάλλεια και κατασκευάσαμε το μεγαλύτερο εργοστάσιο ξήρανσης στην Ευρώπη.</p>
			<p id="p94"> Εκπονήσαμε την Εθνική Στρατηγική για τη Βιοποικιλότητα και θεσπίσαμε τη λήψη των μέτρων για τη διατήρηση των φυσικών οικοτόπων της χώρας μας.</p>
			<p id="p95"> Κάναμε ρεκόρ στη απορροφητικότητα πόρων. Στο Επιχειρησιακό Πρόγραμμα Περιβάλλον η απορροφητικότητα σήμερα έχει φτάσει στο 92%, από 14% που ήταν το 2004.</p>
			<p id="p96"> Διπλασιάζουμε συνολικά το δίκτυο Μετρό στη χώρα και ξεκινήσαμε επιτέλους το Μετρό στη Θεσσαλονίκη, το πιο φιλικό προς το περιβάλλον συγκοινωνιακό μεγάλο έργο που γίνεται στην Ελλάδα. Παράλληλα, όλα τα οδικά και άλλα δημόσια έργα γίνονται με ευαισθησία και σεβασμό στο περιβάλλον. Χαρακτηριστικό είναι το παράδειγμα του Ε65. Δαπανούμε επιπλέον 120 εκ. Ευρώ για την προστασία της πανίδας (Κυρίως της Αρκούδας και του λύκου).</p>
			<p id="p97"> Το σημαντικότερο; Δίνουμε στην Ελλάδα τα δύο μεγάλα εργαλεία περιβαλλοντικής πολιτικής που δεν έχει και που έπρεπε να έχει ήδη επί δεκαετίες: Εθνικό Χωροταξικό Σχεδιασμό και Κτηματολόγιο. Έχουμε ήδη θεσμοθετήσει το Εθνικό Χωροταξικό Σχέδιο και το Ειδικό Πλαίσιο για τις Ανανεώσιμες Πηγές Ενέργειας για να προχωρήσουμε γρήγορα και αποτελεσματικά στην πράσινη ενέργεια. Ακολουθούν τα Ειδικά Πλαίσια για τη Βιομηχανία και τον Τουρισμό.</p>
			<p id="p98">Το Ειδικό Πλαίσιο για τις Παράκτιες περιοχές και τον Ορεινό χώρο έχουν ολοκληρωθεί και θα τεθούν σύντομα σε δημόσια διαβούλευση. Ολοκληρώνεται σύντομα και για τις ιχθυοκαλλιέργειες. Η ολοκλήρωση του Εθνικού Χωροταξικού Σχεδιασμού συνιστά μια από τις σημαντικότερες διαρθρωτικές αλλαγές που έγιναν στη χώρα τις τελευταίες δεκαετίες. Είναι μια μεγάλη μεταρρύθμιση που θα συμβάλλει καθοριστικά στην ολοκληρωμένη και αειφόρο ανάπτυξη της Ελληνικής Επικράτειας. Θα ξέρει ο καθένας τι μπορεί να κάνει πού και πώς.</p>
			<p id="p99">Και στο μεγάλο θέμα του Κτηματολογίου, με νέους κανόνες προχωράμε γρήγορα και συστηματικά και σε δύο χρόνια τα 2/3 του πληθυσμού της χώρας θα είναι εντάξει με το κτηματολόγιο.</p>
			<p id="p100">Και βέβαια, δεν σταματάμε εδώ… Σχεδιάζοντας το αύριο, στο πλαίσιο της τέταρτης προγραμματικής περιόδου έως το 2013, για πρώτη φορά στη χώρα μας, δώσαμε τόσο μεγάλη έμφαση σε έργα και δράσεις για καλύτερο περιβάλλον. Με συστηματική δουλειά, προχωρήσαμε στην κατάρτιση του Εθνικού Στρατηγικού Σχεδίου Ανάπτυξης (ΕΣΣΑ) για τον Τομέα Περιβάλλοντος.</p>
			<p id="p101">Ο προϋπολογισμός των έργων για το περιβάλλον που θα χρηματοδοτηθούν στην 4η Προγραμματική Περίοδο 2007-2013 ανέρχεται σε περίπου 4,3 δισ. ευρώ.</p>
			<p id="p102">Επιγραμματικά αναφέρομαι στις βασικές προτεραιότητές μας:</p>
			<p id="p103"> Μεταρρύθμιση και κωδικοποίηση της πολεοδομικής νομοθεσίας και θεσμοθέτηση του νέου τρόπου εκδόσεως οικοδομικών αδειών.</p>
			<p id="p104"> Έργα αποχέτευσης, επεξεργασίας και διάθεσης λυμάτων για όλους τους οικισμούς (350 τον αριθμό) με πληθυσμό αιχμής πάνω από 2.000 κατοίκους. Χρηματοδοτούνται με 1,5 δισ. ευρώ και αντιμετωπίζουμε έτσι ένα από τα μεγαλύτερα περιβαλλοντικά προβλήματα της χώρας. Μεταξύ αυτών περιλαμβάνεται και το μεγάλο έργο αποχέτευσης και βιολογικών καθαρισμών για την Ανατολική Αττική, αλλά και οι περί τον Μόρνο και την Κορώνεια οικισμοί.</p>
			<p id="p105"> Έργα διαχείρισης απορριμμάτων. Και συνεχίζουμε βέβαια να δίνουμε ιδιαίτερη έμφαση στο μεγάλο θέμα της ανακύκλωσης και την ευαισθητοποίηση του κοινού.</p>
			<p id="p106"> Σημαντικά έργα υδρεύσεων κυρίως σε επιλεγμένες περιοχές τουριστικής ανάπτυξης με έλλειψη νερού, όπως η Χαλκιδική, η Κέρκυρα, τα νησιά του Νοτίου Αιγαίου.</p>
			<p id="p107"> Σημαντικά αντιπλημμυρικά έργα στους Νομούς Αττικής (ρέματα Εσχατιάς, Ραφήνας, Ερασίνου κ.α.) Θεσσαλονίκης (περιφερειακή τάφρος κ.α.) και σε άλλες αστικές περιοχές.</p>
			<p id="p108"> Έργα «πράσινων μεταφορών», όπως η επέκταση του Μετρό Θεσσαλονίκης μέχρι την Καλαμαριά.</p>
			<p id="p109"> Έργα ενέργειας όπως η τηλεθέρμανση Φλώρινας, τηλεθέρμανση Πτολεμαΐδας, ενεργειακά Άγιου Όρους κ.α.</p>
			<p id="p110"> Υποστήριξη των Φορέων Διαχείρισης Προστατευόμενων Περιοχών με 225 εκατομμύρια ευρώ και δράσεις προστασίας και διατήρησης βιοποικιλότητας, φυσικού και υγροτοπικού περιβάλλοντος.</p>
			<p id="p111"> Αναθεώρηση Ρυθμιστικού Σχεδίου Αθήνας και Θεσσαλονίκης και προώθηση των Ρυθμιστικών Σχεδίων στην Πάτρα, το Ηράκλειο, τα Ιωάννινα, τη Λάρισα και το Βόλο.</p>
			<p id="p112"> Υλοποίηση του Μητροπολιτικού Πάρκου στο Ελληνικό και άλλων μεγάλων αστικών αναπλάσεων.</p>
			<p id="p113"> Ενίσχυση και ανάδειξη των παραδοσιακών οικισμών σε όλη τη χώρα.</p>
			<p id="p114">Κυρίες και κύριοι,</p>
			<p id="p115">Πολύ συνοπτικά αυτό είναι το έργο μας, αυτός είναι ο σχεδιασμός μας για το μέλλον στον τομέα του περιβάλλοντος. Ακόμα πιο αναλυτικά θα τα ακούσετε όλα αυτά από τις εξαιρετικές, είμαι βέβαιος, εισηγήσεις των εκλεκτών συνεργατών που θα ακολουθήσουν στο πρόγραμμα.</p>
			<p id="p116">Βέβαια, το είπα και νωρίτερα, φυσικά και δεν ισχυριζόμαστε ότι έχουμε λύσει όλα τα προβλήματα του περιβάλλοντος στην Ελλάδα. Σκεφτόμουν, όμως, ότι αν διαβάσει κανείς τι γράφεται ή αν ακούσει τι λέγεται τις περισσότερες φορές δεξιά κι αριστερά, θα νομίσει ότι είμαστε η χώρα με τα μεγαλύτερα περιβαλλοντικά προβλήματα στον κόσμο… Η αλήθεια όμως είναι ότι ζούμε σε έναν υπέροχο τόπο. Δεν μπορούμε να μιλάμε για περιβαλλοντική κρίση στη χώρα μας. Το περιβάλλον στην Ελλάδα -όπως προκύπτει από όλες τις σχετικές διεθνείς έρευνες- βρίσκεται σε πολύ καλό επίπεδο, καλύτερο από άλλες αναπτυγμένες χώρες. Αυτό φυσικά δεν σημαίνει ότι δεν υπάρχουν συγκεκριμένα προβλήματα ή κίνδυνοι για το μέλλον. Υπάρχουν και κάνουμε ό,τι μπορούμε για να τα αντιμετωπίσουμε και για να προστατευτούμε.</p>
			<p id="p117">Αλλά στους περισσότερους τομείς τα πάμε καλά και σίγουρα καλύτερα από τις άλλες χώρες. Το 25% της χώρας είναι περιοχές Natura και μαζί με τα δάση σχεδόν η μισή έκταση της Ελλάδας είναι προστατευόμενη… Έχουμε πολύ καθαρές θάλασσες, καθαρές λίμνες, καλά ποτάμια -μόνο ο Πηνειός ουσιαστικά έχει πρόβλημα. Όμως και αυτό μπορεί να λυθεί με ένα μικρό μέρος των νερών του Αχελώου. Όμως είναι ένα μεγάλο θέμα για το οποίο πέραν αυτών που έχω πει θέλω να προσθέσω ότι αποτελεί παράδειγμα πλήρους διαστρέβλωσης της πραγματικότητας και αντιστροφής της λογικής, που βιώνουμε στη χώρα μας.</p>
			<p id="p118">Από εκεί και πέρα όμως, πέρα από τα διεθνή, τα οικουμενικά προβλήματα που όπως είπα και πριν απαιτούν οικουμενικές λύσεις, τα περιβαλλοντικά προβλήματα στην Ελλάδα επιμένω να λέω ότι είναι συγκεκριμένα, μετρήσιμα και αντιμετωπίσιμα.</p>
			<p id="p119">Όσο για τις ρυπαίνουσες βιομηχανίες στις οποίες την πρωτοκαθεδρία έχει η ΔΕΗ μεταξύ άλλων μέτρων, εφαρμόζουμε με αυστηρότητα το πρόγραμμα των βέλτιστων διαθέσιμων τεχνικών, που αφορά σε 330 βιομηχανίες. Το πρόγραμμα έχει ήδη προχωρήσει σε μεγάλο βαθμό. Είμαστε στον δρόμο της πράσινης ανάπτυξης και εφαρμόζουμε την αρχή «ο ρυπαίνων πληρώνει» για να υπάρχει και στην πράξη περιβαλλοντική ευθύνη.</p>
			<p id="p120">Υπάρχουν και τα μεμονωμένα φαινόμενα, όπως είναι ο Ασωπός και η Κορώνεια, τα οποία είναι χρονίζοντα προβλήματα δεκαετιών.</p>
			<p id="p121">Το θέμα του Ασωπού δεν ήταν στις αρμοδιότητές μας. Και ακριβώς γι’ αυτό, με απόφασή μου χαρακτηρίστηκε εθνικό έργο ώστε να μπορεί το ΥΠΕΧΩΔΕ να παρέμβει. Εφαρμόζουμε ένα πρόγραμμα μέτρων για τη συστηματική προσπάθεια αντιμετώπισης του προβλήματος: γίνονται συνεχείς περιβαλλοντικοί έλεγχοι, επιβάλλονται αυστηρές ποινές, και δεν θα διστάσουμε να διακόψουμε και την λειτουργία βιομηχανιών. Εξασφαλίσαμε την ύδρευση όλων των οικισμών της περιοχής από το Μόρνο, αναθέσαμε στο Πολυτεχνείο τη μελέτη και θα προχωρήσουμε στην κατασκευή δικτύου αποχέτευσης και ενιαίου βιολογικού καθαρισμού για όλες τις βιομηχανίες της περιοχής Οινοφύτων.</p>
			<p id="p122">Σήμερα ο Ασωπός ποταμός είναι καθαρός. Παραμένει βέβαια το πρόβλημα με τα υπόγεια νερά, σε ορισμένα σημεία, αλλά αυτό είναι ένα πρόβλημα δεκαετιών, το οποίο δεν μπορεί προφανώς να λυθεί από τη μια μέρα στην άλλη. Συνεχίζουμε την προσπάθεια μαζί με τους αρμόδιους φορείς.</p>
			<p id="p123">Και εδώ θέλω για άλλη μια φορά να τονίσω ότι δεν θα ήταν ποτέ δυνατόν τα τοπικά θέματα να είναι αρμοδιότητας του Υπουργείου Περιβάλλοντος. Το Υπουργείο Περιβάλλοντος έχει κυρίως ρόλο επιτελικό. Μελετά και καθορίζει πολιτικές και κανόνες που στη συνέχεια έχουν την ευθύνη να εφαρμόσουν οι φορείς, οι Περιφέρειες, οι Νομαρχίες και οι Δήμοι.</p>
			<p id="p124">Εξ ορισμού δεν πρέπει και δεν μπορεί να υλοποιήσει τις περισσότερες από αυτές τις πολιτικές η κεντρική κυβέρνηση, το ΥΠΕΧΩΔΕ, ούτε γίνεται αυτό πουθενά στον κόσμο! Μιλάμε όλοι για αποκέντρωση. Και με την ευκαιρία να τονίσω για άλλη μία, μπορεί και εκατοστή, φορά, ότι ούτε οι πολεοδομίες υπάγονται στο ΥΠΕΧΩΔΕ.</p>
			<p id="p125">Και τα τονίζω όλα αυτά για έναν πολύ σημαντικό λόγο: διότι είναι μόνιμη τακτική της πολιτικής μας ζωής να φορτώνουμε τα πάντα στην κυβέρνηση, στην Κεντρική Διοίκηση, και ταυτόχρονα να αφήνουμε στο απυρόβλητο τους υπεύθυνους φορείς ή θεσμούς. Έτσι όμως ούτε τους ίδιους βοηθάμε να βελτιωθούν, ούτε τα προβλήματα αντιμετωπίζονται! Σκεφτείτε το …..</p>
			<p id="p126">Και επειδή μιλάμε τόση ώρα για το τι έκανε και τι θα κάνει το Υπουργείο Περιβάλλοντος, ας αναφερθώ για λίγο και σε ένα θέμα που εδώ και 3-4 χρόνια είναι της μόδας: τη δημιουργία «αυτόνομου» (όπως το λένε) Υπουργείου Περιβάλλοντος.</p>
			<p id="p127">Έχω τοποθετηθεί επανειλημμένως για το θέμα στη Βουλή. Μάλιστα, είχα τονίσει το Νοέμβριο του 2007 ότι είμαστε μια χώρα σε ανάπτυξη ακόμα, που τώρα κατασκευάζουμε τα αναγκαία μεγάλα έργα υποδομής. Είναι σημαντικό να έχει την αρμοδιότητα των έργων το Υπουργείο Περιβάλλοντος, διότι έτσι και ο περιβαλλοντικός τους έλεγχος είναι αυστηρός και τα έργα προωθούνται. Και είχα πει ότι όταν ολοκληρωθεί το Γ Κοινοτικό Πλαίσιο και ξεκινήσουν τα έργα της Δ Προγραμματικής Περιόδου, τότε θα μπορούμε να διαχωρίσουμε το Υπουργείο Περιβάλλοντος από το Υπουργείο Δημόσιων Έργων.</p>
			<p id="p128">Σήμερα, λοιπόν, σας λέω ότι κατά τη γνώμη μου το πρώτο εξάμηνο του 2010 θα είναι ο κατάλληλος χρόνος για να μπορεί να γίνει Υπουργείο Περιβάλλοντος. Και ταυτόχρονα, προσθέτω ότι θα πρέπει στο Υπουργείο Περιβάλλοντος να προστεθούν και οι αρμοδιότητες για τα δάση και την ενέργεια. Παράλληλα, η πρότασή μου είναι να καταργηθεί το Υπουργείο Μεταφορών, να ενοποιηθούν τα δημόσια έργα και οι μεταφορές σε ένα ενιαίο Υπουργείο Υποδομών και Μεταφορών.</p>
			<p id="p129">Όσο για τις συγκρίσεις με τις άλλες ευρωπαϊκές χώρες, πρέπει να πω ότι ο Σαρκοζί στο Υπουργείο Περιβάλλοντος προσέθεσε τις μεταφορές και την ενέργεια, ο Θαπατέρο τελευταία προσέθεσε τη γεωργία. Ανάλογα με τις προτεραιότητες και οι αρμοδιότητες.</p>
			<p id="p130">Στη μεγάλη κοινή προσπάθεια για το περιβάλλον, ξεχωριστή θέση έχει η Κοινωνία των Πολιτών. Καμιά φορά με ρωτάνε αν έχω κάποιο πρόβλημα με τις μη κυβερνητικές οργανώσεις. Αντιθέτως, εκτιμώ το έργο τους, σέβομαι την προσπάθειά τους, αναγνωρίζω το ειλικρινές κατά κανόνα ενδιαφέρον τους για τον τόπο και το περιβάλλον. Αποδέχομαι και τις υπερβολές τους τις οποίες αρνούμαι σε πολιτικούς φορείς γιατί παρασύρονται από το «Περιβάλλον πουλάει». Μάλιστα έχω συνεργαστεί και μαζί τους, με χαρακτηριστικότερο παράδειγμα αυτό του αυτοκινητοδρόμου Ε65 στον οποίον αναφέρθηκα και νωρίτερα.</p>
			<p id="p131">Αλλά όποτε κάποιος λέει ανακρίβειες από υπερβάλλοντα ζήλο, τι να κάνω, τους απαντώ… Και τους λέω φιλικά και με όλη μου την αγάπη. Δεν λύσαμε όλα τα προβλήματα. Όμως μια καλή κουβέντα για το Υπουργείο και την τεράστια προσπάθεια που γίνεται από εκατοντάδες εργαζομένους σε αυτό, ε δεν θα έβλαπτε παιδιά!</p>
			<p id="p132">Στη μεγάλη προσπάθεια για το περιβάλλον, όμως, τον πιο καθοριστικό ρόλο έχει ο απλός πολίτης. Ο καθένας από εμάς δηλαδή. Πρέπει να αποκτήσουμε περιβαλλοντική συνείδηση. Να το βάλουμε καλά στο μυαλό μας, στο πετσί μας που λένε, ότι είναι χρέος του καθενός η προστασία του περιβάλλοντος. Αυτή η περιβαλλοντική συνείδηση, πιστεύω ότι τελικά είναι σε μεγάλο βαθμό και θέμα αισθητικής. Κι όπως είχε πει ο Ντοστογιέφσκι «η αισθητική είναι η συνείδηση του μέλλοντος». Δεν μπορεί να βλέπουμε αυτό το βασίλειο της νάιλον σακούλας παντού, για παράδειγμα, είναι και θέμα αισθητικής.</p>
			<p id="p133">Να κάνουμε, λοιπόν, την αυτοκριτική μας -όλοι, δεν εξαιρώ ούτε τον εαυτό μου- και να αρχίσουμε την προσπάθεια για καλύτερο περιβάλλον, αλλάζοντας κάποιες απλές καθημερινές μας συνήθειες.</p>
			<p id="p134">Να κάνουμε ανακύκλωση. Δεν είναι τίποτα να ξεχωρίζεις κάποια σκουπίδια. Μια συνήθεια είναι…</p>
			<p id="p135">Να εξοικονομούμε ενέργεια από τις ηλεκτρικές συσκευές στο σπίτι και στο γραφείο.</p>
			<p id="p136">Να αλλάξουμε τις λάμπες μας και να βάλουμε χαμηλής κατανάλωσης. Αντέχουν περισσότερο, κοστίζουν λιγότερο.</p>
			<p id="p137">Να μην ξοδεύουμε το νερό. Δεν είναι τίποτα να κλείνουμε τη βρύση όταν ξυριζόμαστε.</p>
			<p id="p138">Να περπατάμε περισσότερο. Κάνει καλό και στον οργανισμό. Να μάθουμε να χρησιμοποιούμε τα μέσα μαζικής μεταφοράς. Το Μετρό επεκτείνεται διαρκώς.</p>
			<p id="p139">Και βέβαια, να μην πετάμε τα σκουπίδια μας όπου βρούμε. Αυτή η απαράδεκτη νεοελληνική συνήθεια. Το χέρι έξω από το παράθυρο του αυτοκινήτου και το σκουπίδι σου στο δρόμο…</p>
			<p id="p140">Όλα αυτά, είναι μόνο τα πιο στοιχειώδη από όσα μπορούμε όλοι μας να κάνουμε κάθε μέρα.</p>
			<p id="p141">Το περιβάλλον απαιτεί 11.000.000 υπεύθυνους πολίτες. Δεν αρκεί να δηλώνουμε περιβαλλοντικά ευαίσθητοι, αλλά πρέπει να το αποδεικνύουμε και σε κάθε πτυχή της ζωής και της δραστηριότητάς μας…</p>
			<p id="p142">Το ίδιο ισχύει ασφαλώς πολύ περισσότερο και για τους πολιτικούς και γενικά τα δημόσια πρόσωπα, σε όποια θέση κι αν βρίσκονται. Ο καθένας ας κάνει καλά τη δουλειά του. Δεν αρκούν τα λόγια.</p>
			<p id="p143">Και βέβαια όλοι να θυμόμαστε ότι η ανάπτυξη φέρνει την πραγματική βελτίωση της ποιότητας ζωής, μόνο όταν γίνεται με σεβασμό στο περιβάλλον. Γι’αυτό και η πολιτική μας πρέπει να στοχεύει στην αειφόρο ανάπτυξη και στη σωστή διαχείριση των πεπερασμένων φυσικών πόρων.</p>
			<p id="p144">Η κλιματική αλλαγή είναι σήμερα η μεγαλύτερη πρόκληση για την ανθρωπότητα με σημαντικές περιβαλλοντικές, οικονομικές και κοινωνικές επιπτώσεις και η αντιμετώπισή της απαιτεί άμεσες πολιτικές ενέργειες.</p>
			<p id="p145">Από κοινού με τους εταίρους μας εργαζόμαστε ώστε η Ευρωπαϊκή Ένωση να διατηρήσει τον καθοδηγητικό της ρόλο στο θέμα αυτό σε παγκόσμιο επίπεδο και να πρωταγωνιστήσει στις διαπραγματεύσεις, για την επίτευξη μιας διεθνούς συμφωνίας, τον προσεχή Δεκέμβριο στην Κοπεγχάγη. Ελπίζω και πιστεύω οι μεγάλες χώρες ΗΠΑ, Κίνα, Ρωσία, Ινδία, Ιαπωνία, Αυστραλία που παράγουν πάνω από 85% των αερίων θερμοκηπίου ότι θα συμμετέχουν με πίστη και αποφασιστικότητα όπως η Ελλάδα του 2‰ στον αγώνα για την σωτηρία του πλανήτη.</p>
			<p id="p146">Σήμερα η χρηματοοικονομική κρίση αντί να μας αποπροσανατολίσει από το θέμα του περιβάλλοντος πρέπει να μας συσπειρώνει προς την αειφόρο ανάπτυξη, την «πράσινη ανάπτυξη» η οποία προσφέρει νέες ευκαιρίες για την πρόοδο και την απασχόληση.</p>
			<p id="p147">Η προστασία του πλανήτη μας απαιτεί τη λήψη μέτρων διαχειριστικής μορφή, όπως οι περιορισμοί ρύπων, αλλά δεν αρκούν μόνο τα μέτρα αυτά.</p>
			<p id="p148">Η προστασία του περιβάλλοντος είναι μια υπόθεση με πολιτικές και πολιτισμικές διαστάσεις. Επιβάλλεται να αλλάξουμε νοοτροπία, τρόπο ζωής και πολιτιστικές αξίες. Εμείς όλοι που αναπνέουμε πάνω σε αυτόν τον πλανήτη, έχουμε τις δυνατότητες να εγγυηθούμε το μέλλον του. Γρήγορα και αποφασιστικά. Δεν έχουμε το δικαίωμα της ολιγωρίας.</p>
			<p id="p149">Κυρίες και κύριοι,</p>
			<p id="p150">Θέλω να σας ευχαριστήσω για την προσοχή σας. Περισσότερο από όλους, θα μου επιτρέψετε να ευχαριστήσω τους συνεργάτες μου και όλους τους εργαζόμενους στο Υπουργείο με τους οποίους δουλέψαμε τόσα χρόνια μαζί και θα εξακολουθήσουμε να δουλεύουμε.</p>
			<p id="p151">Να ξέρετε ότι για εμάς το περιβάλλον αποτελεί προτεραιότητα στην πράξη και όχι στα λόγια. Αυτό το ειλικρινές ενδιαφέρον ζητώ και από όλους εσάς -και ξέρω ότι το έχετε. Και αυτό το ενδιαφέρον είναι η καλύτερη βάση για τη συνεργασία μας και την κοινή μας προσπάθεια να παραδώσουμε στα παιδιά και στα εγγόνια μας μια ακόμα καλύτερη Ελλάδα σε έναν υγιέστερο πλανήτη.</p>
			<p id="p152">Σας ευχαριστώ πολύ.</p>
			<p id="p153">Του Δημήτρη Αλεξόπουλου</p>
			<p id="p154">Απαντήσεις σε δώδεκα βασικά ερωτήματα που έθεσε το nature για την ανακύκλωση έδωσε ο Δήμος Αθηναίων. Σε αυτές μπορείτε να βρείτε πληροφορίες σχετικά με το τι απορρίπτουμε στους μπλε κάδους, στατιστικά στοιχεία για το τι υλικά ανακυκλώνουν οι πολίτες, αλλά και τα σχέδια του Δήμου για την ανάπτυξη νέων προγραμμάτων για το μέλλον. Επίσης πληροφορίες για το πώς και πότε συλλέγονται τα απορρίμματα από τους κάδους, που οδηγούνται και που καταλήγουν.</p>
			<p id="p155">Ερώτηση 1.</p>
			<p id="p156">Οι πολίτες μπορούν να απορρίψουν στους μπλε κάδους όλων των ειδών τα υλικά συσκευασίας όπως:</p>
			<p id="p157">-χάρτινες συσκευασίες (π.χ. χαρτοκιβώτια, συσκευασίες τύπου τετραπάκ , χάρτινες συσκευασίες από τρόφιμα, είδη προσωπικής φροντίδας και είδη καθαρισμού σπιτιού).</p>
			<p id="p158">-αλουμινένιες συσκευασίες (π.χ. κουτάκια αναψυκτικών)</p>
			<p id="p159">-γυάλινες συσκευασίες (π.χ. μπουκάλια νερού και ποτών, βαζάκια τροφίμων)</p>
			<p id="p160">-πλαστικές συσκευασίες (π.χ. μπουκάλια νερού, ποτών, χυμών, πλαστικές συσκευασίες από τρόφιμα, είδη προσωπικής φροντίδας, είδη καθαρισμού σπιτιού και πλαστικές σακούλες).</p>
			<p id="p161">-ευκοσιδηρές συσκευασίες (π.χ. κονσέρβες τροφίμων)</p>
			<p id="p162">Επίσης στους μπλε κάδους μπορούν οι πολίτες να απορρίπτουν έντυπο χαρτί (π.χ. εφημερίδες, περιοδικά, τετράδια)</p>
			<p id="p163">Ερώτηση 2.</p>
			<p id="p164">Όταν λέμε πλαστικό τι ακριβώς εννοούμε; Δηλαδή ένας κεσές γιαούρτι, ένα περιτύλιγμα περιοδικού μπορούν να απορριφτούν σε ένα μπλε κάδο; Ποιος είναι δηλαδή ο ορισμός του πλαστικού;</p>
			<p id="p165">Όλες τις συσκευασίες που αντιλαμβάνονται οι πολίτες ως πλαστικές μπορούν να τις απορρίψουν στους μπλε κάδους, δηλαδή από περιέκτες τροφίμων μέχρι πλαστικές σακούλες και σελοφάν. Εξαίρεση αποτελούν οι βιοδιασπώμενες σακούλες οι οποίες δεν ανακυκλώνονται, αυτό όμως δεν αποτελεί πρόβλημα καθώς η κυκλοφορία τους είναι πολύ περιορισμένη.</p>
			<p id="p166">Ερώτηση 3.</p>
			<p id="p167">Όλα τα είδη των έντυπών χαρτιών μπορούν να απορριφθούν στους μπλε κάδους</p>
			<p id="p168">Ερώτηση 4.</p>
			<p id="p169">Όταν απορρίπτουμε ανακυκλώσιμα υλικά αυτά θα πρέπει να είναι κατηγοριοποιημένα ανά υλικό συσκευασίας ή μπορεί ο πολίτης να τα βάζει όλα σε μια σακούλα και να τα απορρίπτει και η διαλογή να γίνεται στους ειδικούς χώρους του Δήμου;</p>
			<p id="p170">Οι πολίτες ενθαρρύνονται να απορρίπτουν τις ανακυκλώσιμες συσκευασίες στους μπλε κάδους, άδειες και καθαρές δίχως να είναι τοποθετημένες σε πλαστικές σακούλες μέσα. Για το σκοπό αυτό ο Δήμος Αθηναίων έχει μοιράσει στους δημότες μια ειδική επαναχρησιμοποιήσιμη τσάντα 35 λίτρων ώστε να την χρησιμοποιούν για την μεταφορά των ανακυκλώσιμων απορριμμάτων τους στους μπλε κάδους. Η διαλογή των υλικών γίνεται στα Κέντρα Διαλογής Ανακυκλώσιμών Υλικών που λειτουργεί η Ελληνική Εταιρεία Αξιοποίησης Ανακύκλωσης, το εγκεκριμένο σύστημα ανακύκλωσης στην Ελλάδα.</p>
			<p id="p171">Ερώτηση 5.</p>
			<p id="p172">Τι πρέπει να κάνει ένας πολίτης που θέλει να ανακυκλώσει ηλεκτρονικά είδη (πχ φαξ, ηλεκτρονικούς υπολογιστές κτλ), ξύλο, αυτοκίνητα, λιπαντικά, χώμα;</p>
			<p id="p173">Ο Δήμος Αθηναίων συνεργάζεται με το εγκεκριμένο σύστημα ανακύκλωσης ηλεκτρικού και ηλεκτρονικού υλικού. Οι δημότες μπορούν να απευθύνονται στο 195 για να κανονιστεί ο χώρος και ο χρόνος που μπορούν να βγάλουν στο δρόμο τα εν λόγω αντικείμενα ώστε να περισυλλεχθούν από τα συνεργεία του δήμου. Μπορούν ακόμα αν θέλουν να μεταφέρουν οι ίδιοι τις συσκευές τους στο χώρο συλλογής που βρίσκεται στην Ιερά Οδό 151. Είναι σημαντικό οι συσκευές να απορρίπτονται με προσοχή ώστε να μην σπάσουν και να εμποδιστεί η διαρροή επικίνδυνων ουσιών στο περιβάλλον.</p>
			<p id="p174">Ο Δήμος Αθηναίων συνεργάζεται με τα εγκεκριμένα συστήματα ανακύκλωσης παλαιών αυτοκινήτων και οδηγεί προς ανακύκλωση τα εγκαταλελειμμένα οχήματα που περισυλλέγει. Αν κάποιοι δημότες επιθυμούν να ανακυκλώσουν το παλαιό αυτοκίνητο τους μπορούν να επικοινωνήσουν με το Δήμο Αθηναίων στη τηλεφωνική γραμμή 195. Έπειτα από συνεννόηση με την αρμόδια υπηρεσία το αυτοκίνητο θα αποσυρθεί και θα οδηγηθεί προς ανακύκλωση.</p>
			<p id="p175">Ο Δήμος Αθηναίων συλλέγει τα λιπαντικά έλαια μόνο από τον μηχανολογικό εξοπλισμό του και τα οποία οδηγεί προς ανακύκλωση στο εγκεκριμένο σύστημα με το οποίο συνεργάζεται ο Δήμος.</p>
			<p id="p176">Όσον αφορά άλλα υλικά όπως ξύλα και χώματα ο δήμος δεν έχει αναπτύξει σύστημα ανακύκλωσης των υλικών αυτών.</p>
			<p id="p177">Ερώτηση 6.</p>
			<p id="p178">Ποια είναι τα προγράμματα ανακύκλωσης που έχει αναπτύξει ο Δήμος; Πόσοι μπλε κάδοι υπάρχουν και πόσοι ακόμα χρειάζονται; Που είναι τοποθετημένοι αυτοί οι κάδοι; Αλλάζει ο τόπος τοποθέτησης ανά χρονικές στιγμές και αν γίνεται αυτό γιατί;</p>
			<p id="p179">Το πρόγραμμα ανακύκλωσης του Δήμου Αθηναίων απαρτίζεται από 4 επιμέρους συστήματα, τα οποία είναι τα εξής:</p>
			<p id="p180">Μπλε κάδοι ανακύκλωσης: Ο Δήμος Αθηναίων έχει τοποθετήσει περίπου 2000 μπλε κάδους σε όλη την έκταση του Δήμου. Ανοξείδωτοι κάδοι τριών ρευμάτων: Ο Δήμος Αθηναίων έχει τοποθετήσει 300 ανοξείδωτους κάδους τριών ρευμάτων για τη συλλογή πλαστικού-γυαλιού, χαρτιού και αλουμινίου σε κεντρικούς δρόμους της πόλης. Προορίζονται τόσο για τα οικιακά απορρίμματα όσο και για τα μικροαντικείμενα που απορρίπτονται στους κάλαθους του Δήμου. Κέντρα ανταποδοτικής ανακύκλωσης: Ο Δήμος Αθηναίων έχει τοποθετήσει 24 ολοκληρωμένα κέντρα ανταποδοτικής ανακύκλωσης σε πλατείες σε όλη την έκταση του δήμου στα οποία συλλέγονται ξεχωριστά πλαστικά μπουκάλια, γυάλινα μπουκάλια, μεταλλικοί περριέκτες, χάρτινες συσκευασίες και ειδικά απορρίμματα όπως κινητά τηλέφωνα.Κώδωνες συλλογής χαρτιού και χαρτονιών: Ο Δήμος Αθηναίων έχει τοποθετήσει 150 κίτρινους κώδωνες για τη συλλογή έντυπου χαρτιού και χάρτινων συσκευασιών χωρητικότητας 3,3 m3.</p>
			<p id="p181">Η Δημοτική αρχή προγραμματίζει την αύξηση του αριθμού των μπλε κάδων σε 5000, των ανοξείδωτων κάδων σε 700 και των ολοκληρωμένων κέντρων ανακύκλωσης σε 100 με σκοπό να διαχωρίζεται πάνω από 1 kg ανακυκλώσιμου υλικού ανά κάτοικο εβδομαδιαίως και κάθε δημότης να έχει πρόσβαση στο σύστημα ανακύκλωσης σε απόσταση μικρότερη από 100 μέτρα.</p>
			<p id="p182">Το πρόγραμμα ανακύκλωσης του Δήμου Αθηναίων καλύπτει μεγάλο μέρος της έκτασης του Δήμου. Η προγραμματισμένη αύξηση του αριθμού των σημείων ανακύκλωσης προβλέπεται να καλύψει τις ανάγκες του συνόλου των δημοτών. Η χωροθέτηση των κάδων ανακύκλωσης είναι ευθύνη των υπηρεσιών Καθαριότητας του Δήμου Αθηναίων. Η θέση των κάδων ενδέχεται να αλλάζει σε ορισμένες περιπτώσεις ανάλογα με τις ανάγκες του πληθυσμού και με γνώμονα πάντα την εξυπηρέτηση του μέγιστου αριθμού δημοτών και την συλλογή των μέγιστων δυνατών ποσοτήτων ανακυκλώσιμου υλικού.</p>
			<p id="p183">Ερώτηση 7</p>
			<p id="p184">Αν ένας κάδος ή καμπάνα ανακύκλωσης χαρτιού καταστραφεί ή μετακινηθεί που μπορεί να απευθυνθεί ένας πολίτης για να βρει το νέο τόπο τοποθέτησης;</p>
			<p id="p185">Η υπηρεσία καθαριότητας του Δήμου Αθηναίων η οποία είναι υπεύθυνη για την χωροθέτηση των κάδων είναι αρμόδια να δώσει κάθε πληροφορία για το πρόγραμμα ανακύκλωσης και την θέση των κάδων.</p>
			<p id="p186">Ερώτηση 8.</p>
			<p id="p187">Η κατά βάρος σύσταση των απορριμμάτων στους μπλε κάδους είναι η εξής:</p>
			<p id="p188">Χαρτί, χάρτινες συσκευασίες: 52%</p>
			<p id="p189">Υπόλοιπα: 29,1 %</p>
			<p id="p190">Η κατά βάρος σύσταση των απορριμμάτων που συλλέγονται στους ανοξείδωτους κάδους και στα ολοκληρωμένα κέντρα ανακύκλωσης είναι η εξής:</p>
			<p id="p191">Χαρτί, χάρτινες συσκευασίες: 29,32%</p>
			<p id="p192">Γυαλί: 31,85 %</p>
			<p id="p193">Η διαρκώς αυξανόμενη συμμετοχή των δημοτών αλλά και οι συντονισμένες ενέργειες του Δήμου έχουν επιφέρει θαυμαστά αποτελέσματα εφόσον παρατηρήθηκε αύξηση 380 % στις συλλεγόμενες ποσότητες ανακυκλώσιμων υλικών στο διάστημα 1/1/2007 μέχρι 31/12/2007 με συνέπεια τον Ιανουάριο του 2008 να συλλέγονται περίπου 70 τόνοι ανακυκλώσιμου υλικού ημερησίως.</p>
			<p id="p194">Ερώτηση 9</p>
			<p id="p195">Μελλοντικά ο Δήμος θα αναπτύξει και άλλα εξειδικευμένα προγράμματα ανακύκλωσης; Όπως πρόγραμμα ανακύκλωσης για γυαλί ανάλογα με το χρώμα ή ειδικά μόνο για το πλαστικό;</p>
			<p id="p196">Τα συστήματα ανακύκλωσης των ανοξείδωτων κάδων και των ολοκληρωμένων κέντρων ανακύκλωσης έχουν ξεχωριστά ρεύματα για κάθε υλικό επομένως ουσιαστικά γίνεται ξεχωριστή διαλογή για τα υλικά αυτά. Σε ορισμένες περιοχές όπου παρατηρείται απόρριψη μεγάλων ποσοτήτων ανακυκλώσιμου γυαλιού και τα ήδη υπάρχοντα συστήματα δεν επαρκούν, ο Δήμος προγραμματίζει ανάπτυξη ξεχωριστού συστήματος για τη συλλογή του. Προγραμματίζεται επίσης διεύρυνση του συστήματος συλλογής χαρτιού με στόχο την κάλυψη των αναγκών περισσοτέρων δημοτών και τη συλλογή των μέγιστων δυνατών ποσοτήτων.</p>
			<p id="p197">Ερώτηση 10</p>
			<p id="p198">Τα απορριπτόμενα υλικά συλλέγονται από ειδικά απορριμματοφόρα και κάθε πότε γίνεται αυτό;</p>
			<p id="p199">Η αποκομιδή των ανακυκλώσιμων απορριμμάτων από τους μπλε κάδους αρχικά ήταν προγραμματισμένη να γίνεται κάθε 2-3 μέρες όπως πραγματοποιείται σε όλη την Ευρώπη. Η απόρριψη σε αρκετά σημαντικό ποσοστό (30%) κοινών απορριμμάτων στους μπλε κάδους οδηγεί όμως στο ξεχείλισμα των κάδων και στην διαμόρφωση μιας εικόνας ρύπανσης της πόλης. Ο Δήμος Αθηναίων για τη λύση αυτού του προβλήματος αλλά και για τη συλλογή των μέγιστων δυνατών ποσοτήτων ανακυκλώσιμου υλικού αύξησε τον αριθμό των δρομολογίων και έτσι η αποκομιδή των μπλε κάδων γίνεται κάθε 1 το πολύ 2 μέρες.</p>
			<p id="p200">Η αποκομιδή των μπλε κάδων γίνεται από προκαθορισμένα απορριμματοφόρα με ειδική σήμανση και το περιεχόμενο τους οδηγείται στο κέντρο διαλογής ανακυκλώσιμών υλικών.</p>
			<p id="p201">Η αποκομιδή των ανακυκλώσιμων απορριμμάτων από του ανοξείδωτους κάδους, τα ολοκληρωμένα κέντρα ανακύκλωσης και τις καμπάνες ανακύκλωσης χαρτιού γίνεται από ειδικά απορριμματοφόρα με συχνότητα ανάλογα με την περιοχή και το σύστημα.</p>
			<p id="p202">Ερώτηση 11</p>
			<p id="p203">Που συγκεντρώνονται τα ανακυκλώσιμα υλικά; Γίνεται διαχωρισμός των υλικών; Ποια η πορεία των υλικών μετά τον διαχωρισμό;</p>
			<p id="p204">Τα ανακυκλώσιμα υλικά μεταφέρονται από τους μπλε κάδους στα Κέντρα Διαλογής Ανακυκλώσιμων Υλικών (ΚΔΑΥ) όπου εκεί ξεχωρίζονται, συμπιέζονται και δεματοποιούνται. Στη συνέχεια αποστέλλονται σε αντίστοιχες βιομηχανίες προς αξιοποίηση-ανακύκλωση.</p>
			<p id="p205">Ερώτηση 12.</p>
			<p id="p206">Η ανακύκλωση των υλικών γίνεται με φιλικό προς το περιβάλλον τρόπο; Ποια η διαδικασία ανακύκλωσης;</p>
			<p id="p207">Οι εταιρείες ανακύκλωσης που συνεργάζεται ο Δήμος είναι πιστοποιημένα συστήματα από τους αρμόδιους κρατικούς φορείς για την ανάκτηση κι ανακύκλωση υλικών επομένως οι μέθοδοι που χρησιμοποιούν είναι σύμφωνα με τις προδιαγραφές της νομοθεσίας. Κατά κανόνα τα υλικά που εξάγονται προωθούνται στη βιομηχανική παραγωγή για την επαναχρησιμοποίηση τους.</p>
			<p id="p208">Πηγή: http://www.ert.gr/nature/poiotita-zois/ti-prepei-na-kserete-gia-tin-anakiklosi.htm</p>
			<p id="p209">Από το Γραφείο Τύπου και Δημοσίων Σχέσεων του ΥΠΕΧΩΔΕ εκδόθηκε η ακόλουθη ανακοίνωση:</p>
			<p id="p210">Ο Υπουργός ΠΕΧΩΔΕ κ. Γιώργος Σουφλιάς υπέγραψε σήμερα την απόφαση χρηματοδότησης του έργου της «Τηλεθέρμανσης Φλώρινας», προϋπολογισμού 82.000.000 ευρώ.</p>
			<p id="p211">Για το θέμα αυτό ο Υπουργός ΠΕΧΩΔΕ κ. Γιώργος Σουφλιάς έκανε την ακόλουθη δήλωση:</p>
			<p id="p212">«Μία από τις βασικές προτεραιότητες του ΥΠΕΧΩΔΕ είναι η προώθηση δράσεων και κατασκευή έργων που αποσκοπούν στην βελτίωση του ατμοσφαιρικού περιβάλλοντος, μέσω της μείωσης των εκπομπών ρύπων, που προκαλούν το φαινόμενο της κλιματικής αλλαγής.</p>
			<p id="p213">Στο πλαίσιο του Επιχειρησιακού Προγράμματος «Περιβάλλον και Αειφόρος Ανάπτυξη», υπέγραψα σήμερα την απόφαση χρηματοδότησης του έργου της «Τηλεθέρμανσης Φλώρινας».</p>
			<p id="p214">Θέλω να τονίσω ότι με το έργο αυτό πετυχαίνουμε με τρόπο φιλικό προς το περιβάλλον, οικονομικό και ωφέλιμο για την εθνική και τοπική οικονομία, την ικανοποίηση των αναγκών θέρμανσης και παροχής ζεστού νερού των κατοίκων της Φλώρινας. Επίσης αξιοποιούμε με τον καλύτερο τρόπο τους εθνικούς τοπικούς ενεργειακούς πόρους και ταυτόχρονα βελτιώνουμε το ατμοσφαιρικό περιβάλλον.</p>
			<p id="p215">Το έργο συνολικής δαπάνης 82.000.000 ευρώ χρηματοδοτείται μέσω του ΕΣΠΑ από το Ταμείο Συνοχής κατά 65% από Κοινοτικούς και κατά 35% από Εθνικούς Πόρους και θα υλοποιηθεί από τη Δημοτική Επιχείρηση Ύδρευσης Αποχέτευσης Φλώρινας (Δ.Ε.Υ.Α.Φ.).</p>
			<p id="p216">Με το έργο αυτό θα κατασκευαστούν όλες οι απαραίτητες υποδομές για τη μεταφορά και διανομή θερμικής ενέργειας, προερχόμενης από την ατμοηλεκτρικό σταθμό ΑΗΣ Μελίτης, για την κάλυψη των αναγκών θέρμανσης και θερμού νερού 23.000 περίπου κατοίκων της πόλης της Φλώρινας.</p>
			<p id="p217">Μεταξύ άλλων θα γίνουν μετασκευές στον ατμοηλεκτρικό σταθμό ΑΗΣ Μελίτης για την παροχή θερμικής ενέργειας ισχύος 70MWth στο δίκτυο τηλεθέρμανσης Φλώρινας, κατασκευή αγωγών μεταφοράς θερμικής ενέργειας μήκους 16 Km και κατασκευή δικτύου διανομής μήκους 65 Km και παροχών 2.500 περίπου κτιρίων στην πόλη της Φλώρινας».</p>
			<p id="p218">Πηγή: ΥΠΕΧΩΔΕ, www.minenv.gr</p>
			<p id="p219">Το οικοσύστημα, φτιαγμένο με περίσσια φροντίδα από τη μάνα Γη για 4 δισεκατομμύρια χρόνια, είναι ένα υπέροχο θαύμα της φύσης. Είναι ένας ιστός που εμπλέκει έμψυχα και άψυχα, μέσα στο νερό, μέσα στη Γη, πάνω στη Γη και μέσα στην ατμόσφαιρα, μ’ έναν τρόπο θαυμαστό. Το οικοσύστημα είναι ταυτόχρονα και εύρωστο αλλά και πολύ ευαίσθητο.</p>
			<p id="p220">Χάρις στην ευρωστία του, η ζωή αναπτύχθηκε σε εκατομμύρια μορφές και επέζησε και επιζεί για εκατομμύρια χρόνια. Αν το οικοσύστημα κατέρρεε εξαιτίας κάποιων μικρών οικολογικών διαταραχών, τότε δεν θα υπήρχε προ πολλού ζωή στον πλανήτη Γη. Για παράδειγμα, όπως ήδη αναφέραμε, μια μεγάλη καταστροφή της Γης, που τοποθετείται γύρω στα 65 εκατομμύρια χρόνια πριν, εξαφάνισε πολλές μορφές της (η πιο γνωστή απ’ όλες είναι οι δεινόσαυροι). Όμως, μια τεράστια ποικιλία έμβιων οργανισμών επέζησαν αυτής της καταστροφής και έτσι υπήρξε συνέχεια της ζωής στον πλανήτη μας η οποία εξελίχθηκε στη σημερινή της μορφή.</p>
			<p id="p221">Το οικοσύστημα είναι επίσης ευαίσθητο, με την εξής έννοια: Μικρές αλλαγές μπορούν να επιφέρουν μεγάλες, ακόμα και τεράστιες καταστροφές. Π.χ. ποιος θα περίμενε ότι η εξαφάνιση του λεπτού στρώματος του όζοντος παίζει τόσο καθοριστικό ρόλο για τη ζωή πάνω στη Γη; Αν το στρώμα αυτό εκλείψει εξολοκλήρου, η ζωή πάνω στη Γη θα εκτεθεί σε τεράστιους κινδύνους. Ποιος θα περίμενε ότι τα ζιζανιοκτόνα και το DDT θα εξαφάνιζαν τόσες πολλές μορφές ζωής; Ποιος θα περίμενε ότι μικρή αύξηση της θερμοκρασίας στη Γη θα έχει τόσο μεγάλες επιπτώσεις στο βιοσύστημα;</p>
			<p id="p222">Τέλος, ο άνθρωπος ζούσε όλα αυτά τα χρόνια τελείως ανυποψίαστος για τις τεράστιες δυνάμεις που κρύβει μέσα του το άτομο. Ήταν μόλις στις πρώτες δεκαετίες του 20ου αιώνα που άρχισε να το αντιλαμβάνεται και την δεκαετία του 1940 που έφτιαξε την πρώτη ατομική βόμβα. Κανένας, ούτε καν το φαντάστηκε, όλες τις χιλιετίες που ζει ο άνθρωπος πάνω στη Γη, ότι ελάχιστη ποσότητα ύλης (όσο περίπου λίγα κυβικά μέτρα), αν μετατραπεί σε ενέργεια, μπορεί να καταστρέψει κάθε μορφή ζωής πάνω σε ολόκληρη τη Γη.</p>
			<p id="p223">Το οικοσύστημα κρατά την ισορροπία του δισεκατομμύρια χρόνια. Τα τελευταία χρόνια, του έχουμε καταφέρει πολλά πλήγματα. Το φρόνιμον είναι να σταματήσουμε να το προκαλούμε γιατί τόσο οι ευαισθησίες του, όσο και οι αντοχές του, είναι μέσα σε κάποια όρια. Αν τα ξεπεράσουμε, θα έχουμε επιφέρει ανεπανόρθωτες καταστροφές, ίσως και την ολοκληρωτική καταστροφή της ζωής στον πλανήτη μας.</p>
			<p id="p224">Όλες οι πιο πάνω καταστροφές δείχνουν ότι έχουμε κυριολεκτικά ρημάξει τον πλανήτη μας. Και το χειρότερο είναι ότι οι καταστροφές αυτές αυξάνουν εκθετικά με το χρόνο, με αποτέλεσμα η Γη να αργοπεθαίνει. Κύριοι υπεύθυνοι για την καταστροφή του περιβάλλοντος είναι οι βιομηχανικά αναπτυγμένες χώρες. Για παράδειγμα, το 1/3 της μόλυνσης της Γης οφείλεται στις Η.Π.Α. Ποτέ άλλοτε ο άνθρωπος δεν είχε προκαλέσει τέτοιες καταστροφές στο περιβάλλον του, μέσα σε τόσο λίγο χρονικό διάστημα.</p>
			<p id="p225">Πηγή: Παρασκευάς Ν. Παρασκευόπουλος “ΦΙΛΟΚΟΣΜΙΑ”, http://alex.eled.duth.gr/philocosmia/index1.htm</p>
		</body>
	</text>
</cesDoc>