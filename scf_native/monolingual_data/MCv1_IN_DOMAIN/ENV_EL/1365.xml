<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Αγωγός λυμάτων για την περιοχή Ασωπού « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Αγωγός λυμάτων για την περιοχή Ασωπού « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 16:56:30.0</pubDate>
							<eAddress>http://asopossos.wordpress.com/2007/10/26/%CE%B1%CE%B3%CF%89%CE%B3%CF%8C%CF%82-%CE%BB%CF%85%CE%BC%CE%AC%CF%84%CF%89%CE%BD-%CE%B3%CE%B9%CE%B1-%CF%84%CE%B7%CE%BD-%CF%80%CE%B5%CF%81%CE%B9%CE%BF%CF%87%CE%AE-%CE%B1%CF%83%CF%89%CF%80%CE%BF%CF%8D/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/1365.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Γιωργος Λιαλιος-Λινα Γιανναρου</p>
			<p id="p2">Την κατασκευή αγωγού για τα βιομηχανικά λύματα, ώστε να μην απορρίπτονται στον Ασωπό, την υδροδότηση Οινοφύτων, Τανάγρας και Αυλίδας από το Μόρνο, καθώς και τη δημιουργία δύο σταθμών μέτρησης της ατμοσφαιρικής ρύπανσης στα Οινόφυτα και την Ανατολική Αττική ανακοίνωσε χθες το ΥΠΕΧΩΔΕ. Σε σύσκεψη που πραγματοποιήθηκε χθες στο υπουργείο για τη ρύπανση του Ασωπού, με τη συμμετοχή βουλευτών της περιοχής και τοπικών αρχόντων, δόθηκε υπόσχεση για εντατικοποίηση των ελέγχων και αυστηροποίηση των κυρώσεων, ώστε να συνετιστούν οι ρυπαίνουσες βιομηχανίες.</p>
			<p id="p3">Οι δεσμεύσεις</p>
			<p id="p4">Η σύσκεψη πραγματοποιήθηκε χθες στο ΥΠΕΧΩΔΕ με τη συμμετοχή του υπουργού κ. Γιώργου Σουφλιά, των βουλευτών της Βοιωτίας, των νομαρχών Βοιωτίας, κ. Κλέαρχου Περγαντά, και Ανατολικής Αττικής, κ. Λεωνίδα Κουρή, και των δημάρχων Οινοφύτων, Γιώργου Θεοδωρόπουλου, Ωρωπού, κ. Γιώργου Γαβριήλ και Σχηματαρίου, Βαγ. Γεωργίου. Στη σύσκεψη ο κ. Σουφλιάς ανακοίνωσε την άμεση ανάθεση μελέτης για την κατασκευή δικτύου αποχέτευσης των βιομηχανικών επεξεργασμένων αποβλήτων με σύγχρονο σύστημα αυτόματης παρακολούθησης της επικινδυνότητας τους, την ύδρευση των δήμων Οινοφύτων, Σχηματαρίου, Τανάγρας και Αυλίδας από τον αγωγό του Μόρνου (περισσότερες λεπτομέρειες θα αποφασιστούν σε νεότερη σύσκεψη τη Δευτέρα) και την εγκατάσταση σταθμών παρακολούθησης ατμοσφαιρικής ρύπανσης στα Οινόφυτα και στην Ανατολική Αττική. Παράλληλα, έδωσε υπόσχεση ότι θα συνεχιστούν και θα εντατικοποιηθούν οι έλεγχοι, θα καθοριστούν ζώνες προστασίας στον Ασωπό και θα οριοθετηθεί η κοίτη του, ενώ θα γίνονται διαρκείς έλεγχοι ποιότητας και ποσότητας στα υπόγεια και επιφανειακά νερά.</p>
			<p id="p5">Από την πλευρά τους, οι τοπικοί παράγοντες δήλωσαν την ικανοποίησή τους, ζήτησαν όμως διαρκείς ελέγχους και τη λήψη μέτρων απορρύπανσης της περιοχής. «Εχουμε καθυστερήσει, τα ίδια είχαν ανακοινωθεί προ διετίας», ανέφερε ο βουλευτής του ΠΑΣΟΚ κ. Βασ. Τόγιας, ενώ ο κ. Περγαντάς ζήτησε την ενίσχυση της νομαρχίας με προσωπικό, υποστηρίζοντας ότι διαθέτει μόλις δύο μηχανικούς περιβάλλοντος και δύο επόπτες υγείας. Ο δήμαρχος Ωρωπού, τέλος, ζήτησε να υπάρξει μέριμνα για τον σταδιακό καθαρισμό των πηγών στην περιοχή του.</p>
			<p id="p6">Ημερίδα στον Ωρωπό</p>
			<p id="p7">Με πρωτοβουλία του κ. Γαβριήλ, αύριο στον Ωρωπό θα πραγματοποιηθεί ημερίδα για τις επιπτώσεις της μόλυνσης του υδροφόρου ορίζοντα με τοξικά απόβλητα, με τη συμμετοχή διαφόρων επιστημόνων κλάδων. Η εκδήλωση θα πραγματοποιηθεί στο Γενικό Λύκειο «Μίκης Θεοδωράκης» στις 10 π.μ. Ακριβώς την ίδια ώρα, λίγα χιλιόμετρα πιο μακριά, στο Δήλεσι, κάτοικοι και φορείς της περιοχής θα πραγματοποιήσουν συγκέντρωση στην κεντρική πλατεία, προκειμένου να ενημερωθούν από τους ειδικούς για την επικινδυνότητα του νερού.</p>
			<p id="p8">Notify me of new posts via email.</p>
			<p id="p9">ΣΤΑΤΙΚΕΣ ΣΕΛΙΔΕΣ:</p>
			<p id="p10">143,234 hits</p>
		</body>
	</text>
</cesDoc>