Χώρος ανάπτυξης προβληματισμού και ιδεών σχετικά με το Περιβάλλον
Διαχείριση Υδάτων
          Το βασικότερο περιβαλλοντικό πρόβλημα του Νομού ειδικά αλλά και της περιφέρειας Θεσσαλίας γενικότερα είναι, χωρίς αμφιβολία, η διαχείριση των υδατικών πόρων. Η Περιφέρεια Θεσσαλίας, μια κατά τεκμήριο αγροτική περιφέρεια, παρουσιάζει σημαντική απόκλιση από το μέσο όρο της χώρας ως προς την κατανομή χρήσεων ύδατος. Έτσι, στο Υδατικό διαμέρισμα της Θεσσαλίας καταναλώνεται το 18,5 % των συνολικών απαιτήσεων της χώρας σε νερό και από αυτό,  το 95,8 % απορροφά η αγροτική παραγωγή, τη στιγμή που το αντίστοιχος ποσοστό όλης  της χώρας είναι 86 %. 
          Τα τελευταία χρόνια το πρόβλημα τείνει να παύσει να είναι μόνο ποσοτικό και γίνεται και ποιοτικό, με την υποβάθμιση της ποιότητας των υπόγειων και επιφανειακών υδατικών πόρων λόγω της ρύπανσης. Χαρακτηριστικό αυτής της πορείας είναι το γεγονός ότι σε υδρευτικές γεωτρήσεις Δημοτικών Διαμερισμάτων του Δήμου Νίκαιας Λάρισας ανιχνεύτηκαν υψηλές συγκεντρώσεις νιτρικών με αποτέλεσμα το νερό να καθίσταται ακατάλληλο προς πόση.  Ο Πηνειός ποταμός, επίσης, θεωρείτε ένα από τα πλέον μολυσμένα ποτάμια σε πανευρωπαϊκό επίπεδο  καθώς δέχεται τεράστιες ποσότητες λιπασμάτων, φυτοφαρμάκων, βιομηχανικών αποβλήτων, αστικών λυμάτων και άλλων ρύπων.  
          Χαρακτηριστικά της σημερινής κατάστασης:
2·         Ρύπανση υπόγειων υδάτων σε ευάλωτες περιοχές από επιφανειακούς ρύπους κυρίως αγροτικής προέλευσης.
3·         Ανυπαρξία κεντρικής διαχείρισης υδάτινων πόρων.
4·         Ρύπανση επιφανειακών υδάτων.
6·         Μη εφαρμογή των κοινοτικών οδηγιών και της εθνικής νομοθεσίας.
Ερημοποίηση
          Ένα περιβαλλοντικό πρόβλημα που θα αντιμετωπίσουμε έντονα στο άμεσο μέλλον είναι αυτό της υποβάθμισης των εδαφών και της σταδιακής ερημοποίησης.  Το πρόβλημα έχει άμεση σύνδεση και με την διαχείριση των υδάτων αλλά και με τις καλλιεργητικές πρακτικές που ανεξέλγκτα ακολουθούνται. Είναι χαρακτηριστικό ότι στην αλόγιστη εφαρμογή εκτατικών και εντατικών πρακτικών, η συνεχής αναζήτηση καλλιεργούμενων εκτάσεων οδήγησε στην καλλιέργεια επικλινών εκτάσεων, στην άρωση κάθετα στις ισοϋψείς, στην άρδευση με κατάκλιση. Αυτό είχε και έχει σαν αποτέλεσμα, χιλιάδες τόνοι γόνιμου επιφανειακού εδαφικού στρώματος να καταλήγει στα ποτάμια και τελικά στη θάλασσα.
Ατμοσφαιρική Ρύπανση
          Στην αρχή της χρονιάς γίναμε μάρτυρες ενός θεάτρου του παραλόγου: Ένας δημόσιος καυγάς ανάμεσα στον δήμαρχο της πόλης της Λάρισας και στον πρόεδρο του φορέα στον οποίο ο δήμος είχε αναθέσει το έργο διενέργειας μετρήσεων της ατμοσφαιρικής ρύπανσης και της ποιότητας των υδάτων έναντι υψηλότατης αμοιβής. Το πόρισμα του φορέα κρατήθηκε μυστικό επί μήνες και βγήκε στον αέρα με πρωτοβουλία του φορέα και αφού ο Δήμος αρνήθηκε να καταβάλλει χρήματα που προβλεπόταν στην σύμβαση. Το πόρισμα κατέτασσε την πόλη  στις πλέον ρυπασμένες στην Ελλάδα καθώς, ενδεικτικά, τα επίπεδα διαφόρων ρύπων ήταν σε υψηλότερα επίπεδα ακόμη και από αυτά στην Πατησίων σε ώρες αιχμής.
          Παραβλέποντας τον τύπο της διαμάχης, αυτό που μένει στον πολίτη είναι ότι δύο χρόνια μετά την ανάθεση της μελέτης και πολλά περισσότερα από τότε που ανησυχούντες πολίτες εξέθεσαν τα προβλήματα και αφού έχουν σπαταληθεί πολύτιμοι χρηματικοί πόροι, ουδείς γνωρίζει με βεβαιότητα ούτε το μέγεθος του προβλήματος ούτε τις πηγές της ρύπανσης ούτε τα μέτρα που θα πρέπει να ληφθούν από εδώ και πέρα.
          Προχωρώντας λίγο παραπέρα, πληροφορηθήκαμε ότι η Νομαρχία είναι έτοιμη να παραγγείλει παρόμοια μελέτη στο ΕΜΠ. Κανείς δεν μπορεί να αμφισβητήσει την επιστημονική εγκυρότητα ενός εκπαιδευτικού ιδρύματος του μεγέθους του ΕΜΠ, όμως το ερώτημα παραμένει και είναι καίριο: Γιατί η Νομαρχία και ο Δήμος, σε συνεργασία με το ΥΠΕΧΩΔΕ δεν αναλαμβάνουν την δέσμευση να «στήσουν» ένα δίκτυο σταθμών μέτρησης μόνιμων και μετακινούμενων ώστε να έχουμε συνεχή ροή αποτελεσμάτων μέτρησης τι στιγμή που όλα συνηγορούν στο ότι η περιοχή έχει πρόβλημα; Ακόμα και από πλευράς κόστους αν το δει κανείς, η λύση αυτή είναι η πλέον συμφέρουσα.
          Αν κανείς θελήσει να αναφερθεί σε ειδικότερα θέματα ρύπανσης, δεν μπορεί να μην αναφέρει τα γεγονότα που αφορούν στην καύση του πετ-κοκ. Το πετ κοκ ή pet coke (συντομογραφία του petroleum coke) είναι παραπροϊόν της διύλισης του πετρελαίου. Έχει υψηλή θερμογόνο δύναμη, και γι' αυτόν τον λόγο χρησιμοποιήθηκε ως καύσιμο. Λόγω της υψηλής περιεκτικότητάς του σε θείο και μετά τις εκτεταμένες καταστροφές που προκλήθηκαν στα δάση της βόρειας Ευρώπης λόγω του φαινομένου της όξινης βροχής, η χρήση του έχει περιοριστεί στο ελάχιστο.
Πέρα από τις υψηλές εκπομπές διοξειδίου του θείου, κατά την καύση του εκλύονται μονοξείδιο και διοξείδιο του άνθρακα, πολυαρωματικοί υδρογονάνθρακες,  βαρέα μέταλλα (βανάδιο και νικέλιο), τέφρα, αναπνεύσιμα μικροσωματίδια κ.ά. Το πετ-κοκ χρησιμοποιείται ως καύσιμο από τις τσιμεντοβιομηχανίες και τα ασβεστοκάμινα καθώς θεωρείται ότι το θείο αντιδρά με τον ασβέστη και δεσμεύεται το παραγόμενο διοξείδιο του θείου.
Στα τέλη της δεκαετίας του '90, γνωστή βιομηχανία παραγωγής τούβλων και κεραμιδιών της περιοχής, εκμεταλλευόμενη την άγνοια των υπηρεσιών, εισάγει από την Αλβανία πετ-κοκ με σκοπό να το χρησιμοποιήσει ως πρόσμιξη στο χώμα με το οποίο παρήγαγε τα προϊόντα της με στόχο την κατασκευή καλύτερων ποιοτικά προϊόντων. Πιθανότατα άμεσα, αρχίζει να το χρησιμοποιεί ως καύσιμο μειώνοντας κατακόρυφα το κόστος παραγωγής και αυξάνοντας αντίστοιχα τα κέρδη της.
Σε έλεγχο του ΣΔΟΕ, γίνεται αντιληπτή η απάτη και, το 2003, κατατίθεται έκθεση σύμφωνα με την οποία το ύψος των απολεσθέντων εσόδων του δημοσίου ανέρχεται σε ποσό μεγαλύτερο των 300.000 Ευρώ. Παράλληλα, εγκρίνονται οι περιβαλλοντικοί όροι λειτουργίας της μονάδας, σύμφωνα με τους οποίους δινόταν περιθώριο μερικών ετών στην εταιρεία να περάσει από τη χρήση μαζούτ στο φυσικό αέριο.
Η εταιρεία, δύο φορές υποβάλει αίτημα καύσης πετ-κοκ στο ΥΠΕΧΩΔΕ (το 2002 και το 2003). Και τις δύο φορές η απάντηση του Υπουργείου είναι αρνητική. Ανάμεσα στα άλλα, το αιτιολογικό της απόρριψης, αναφέρεται στον εξαιρετικά ρυπογόνο χαρακτήρα του πετ-κοκ. Μετά τις εκλογές του 2004, η εταιρεία επανέρχεται για τρίτη φορά και - θαύμα! - η ίδια υπηρεσία, ο ίδιος υπάλληλος , αυτή τη φορά εγκρίνει την καύση πετ-κοκ πιλοτικά για ένα χρόνο, τροποποιώντας την απόφαση έγκρισης περιβαλλοντικών όρων. Την απόφαση συνυπογράφουν ο Λαρισαίος  Υπουργός ΠΕΧΩΔΕ   Σουφλιάς  και ο Καρδιτσιώτης Υπουργός Ανάπτυξης Σιούφας . Την απόφαση καταδικάζει ο Νομάρχης Λάρισας (εκλεγμένος με τη ΝΔ) και σύσσωμο το νομαρχιακό συμβούλιο, το ΤΕΕ (παράρτημα δυτικής θεσσαλίας), ο Ιατρικός Σύλλογος όλα τα επιμελητήρια και σχεδόν όλοι οι βουλευτές του Νομού, αλλά το αυτί του κ. Σουφλιά δεν ιδρώνει.
Στις αρχές του 2005, το Σώμα Επιθεωρητών Περιβάλλοντος σε έλεγχό του διαπιστώνει ότι από τους 42 περιβαλλοντικούς όρους που της τέθηκαν, η εταιρεία δεν τηρεί 15, ενώ για άλλους 8, το σώμα δεν μπόρεσε να βγάλει συμπέρασμα λέγοντας ότι τηρούνται «κατά δήλωση της εταιρείας» (!!!!). Μετά το τέλος του πιλοτικού προγράμματος, η εταιρεία συνεχίζει να καίει πετ-κοκ τουλάχιστον για τρεις μήνες. Στις αρχές του 2007, με νέα Κοινή Υπουργική Απόφαση των ίδιων Υπουργών δίνεται πενταετής άδεια καύσης πετ κοκ, καθώς, σύμφωνα με το σκεπτικό τους «δεν επιβαρύνθηκε το περιβάλλον από την καύση του» (!!!!!!!!!).
Ένα μήνα μετά, έφτασε στη Νομαρχία Λάρισας δεύτερη απόφαση καύσης πετ κοκ και από άλλο κεραμοποιείο της περιοχής.  
Και έπεται συνέχεια. Μάθαμε ότι και το τρίτο κεραμοποιείο έχει υποβάλει παρόμοιο αίτημα το οποίο οσονούπω θα ικανοποιηθεί.
Να σημειωθεί εδώ ότι τα δύο κεραμοποιεία απέχουν από τον οικιστικό ιστό της πόλης της Λάρισας, το μεν πρώτο 2.500 μέτρα το δε δεύτερο 1.800 μέτρα.
Τελευταία, μάθαμε ότι πετ-κοκ καίνε πλέον κεραμοποιεία σε Καλαμάτα, Πύργο, Αττική, Κρήτη και το φαινόμενο εξαπλώνεται ταχύτατα.
Ένα ακόμη γεγονός που προβλέπεται να απασχολήσει έντονα την περιοχή στο άμεσο μέλλον είναι η διαβλεπόμενη εξόρυξη λιγνίτη από την περιοχή ποταμιάς του Νομού Λάρισας. Η εξόρυξη θα ανατεθεί σε ιδιώτη και δεν είναι ξεκάθαρο αν θα δημιουργηθεί και θερμοηλεκτρικό εργοστάσιο στην ίδια περιοχή. Το λιγνιτικό πεδίο βρίσκεται σε απόσταση 20 km από την πόλη της Λάρισας, 5 km από την πόλη του Τυρνάβου και 7 km από την πόλη της Ελασσόνας. Βρίσκεται στο μέσον της κοιλάδας του Τιταρήσιου ποταμού ο οποίος είναι ο κύριος τροφοδότης των γεωτρήσεων ύδρευσης της πόλης της Λάρισας. Από την λειτουργία της μονάδας εξόρυξης προβλέπεται ακόμη και η μετακίνηση 2 χωριών.
Χωροταξικός  - Πολεοδομικός Σχεδασμός
          Τα θέματα πολεοδομίας και χωροταξίας αντιμετωπίζονται με τη λογική της διεκπεραίωσης. Απουσιάζει παντελώς ο διάλογος με τους φορείς και τους πολίτες.  Είναι χαρακτηριστικό ότι  η αναμόρφωση του ΓΠΣ Λάρισας προκηρύχθηκε και δημοπρατήθηκε λίγους μήνες πριν από τις εκλογές με προφανή και μόνο στόχο την εξυπηρέτηση μικροπαραταξιακών ψηφοθηρικών συμφερόντων.
Στελέχωση υπηρεσιών
          Παρά το καλό νομοθετικό πλαίσιο, οι μηχανισμοί ελέγχου είναι ανύπαρκτοι. Για παράδειγμα, όλες οι αιτήσεις και περιβαλλοντικές μελέτες  για έκδοση περιβαλλοντικών όρων που κατατίθενται  στη Νομαρχία, ελέγχονται από έναν ή το πολύ δύο ανειδίκευτους υπάλληλους, οι οποίοι συνεπικουρούνται στο έργο τους από εποχικό υπάλληλο . Αυτό έχει σαν αποτέλεσμα η υπηρεσία να είναι επιρρεπής σε πολιτικές πιέσεις για ταχύτερη διεκπεραίωση, ο έλεγχος να είναι πλημμελής έως ανύπαρκτος, υποθέσεις να καρκινοβατούν επί μήνες και επενδύσεις να χάνονται. Ο επιτόπιος έλεγχος  εφαρμογής των περιβαλλοντικών όρων και η αστυνόμευση ηχούν σαν ανέκδοτα. Τα παραπάνω οδηγούν σε ασυδοσία και όργιο παρανομιών.  Τεράστιες ποσότητες ρύπων από βιομηχανίες  καταλήγουν  ανεπεξέργαστες σε όλους τους αποδέκτες προκαλώντας προβλήματα υγείας, αισθητικής κ.ά. Είναι χαρακτηριστικό ότι αυτό που ενδιαφέρει την Διεύθυνση περιβάλλοντος της Νομαρχίας δεν είναι η ουσία των μελετών περιβαλλοντικών επιπτώσεων αλλά ο τύπος. Αν για παράδειγμα υπάρχουν όλα τα δικαιολογητικά «αρμοδίως επικυρωμένα και χαρτοσημασμένα». Ο τραγέλαφος δεν έχει τέλος καθώς το Νομαρχιακό Συμβούλιο σύρεται στην έγκριση Περιβαλλοντικών Όρων που τις περισσότερες φορές είναι ανεφάρμοστοι, ανεδαφικοί και σε καμιά περίπτωση δεν εγγυώνται την προστασία του πεςριβάλλοντος
Προστατευόμενες περιοχές
          Έχοντας υπόψη τα παραπάνω, το να μιλά κανείς για διαχείριση προστατευόμενων περιοχών είναι υπερβολή. Κανένα σχέδιο, καμιά πολιτική, καμμιά προοπτική.  Όλα μπορούν να θυσιαστούν στην λογική μιας αμφίβολης και ψευδεπίγραφης ανάπτυξης. Η πολεοδόμηση υγροτόπων και αιγιαλού είναι συχνά μόνο ότι φαίνεται. Οι μικρές καθημερινές παραβάσεις είναι καθεστώς και διαμορφώνουν τετελεσμένα μη αναστρέψιμα.
