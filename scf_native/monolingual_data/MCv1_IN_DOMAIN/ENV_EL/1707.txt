Κατηγορητήριο-βόμβα της εισαγγελίας Θηβών για τους εκπρoσώπους 13 εργοστασίων της περιοχής
Γιαννης Ελαφρος
Επιτέλους, οι υπεύθυνοι για τη ρύπανση του Ασωπού ποταμού φαίνεται ότι αποκτούν όνομα. Κατηγορητήριο-βόμβα συνέταξε η εισαγγελία πλημμελειοδικών Θηβών, με το οποίο παρέπεμψε σε δίκη 18 ιδιοκτήτες, διευθυντές ή εκπρoσώπους 13 εργοστασίων της περιοχής την περασμένη Πέμπτη 28 Σεπτεμβρίου. Η δίκη αναβλήθηκε, καθώς τέσσερις από τους κατηγορουμένους παρουσίασαν κώλυμα, για τις 30 Νοεμβρίου 2006.
Σύμφωνα με το κατηγορητήριο, οι 18 πολίτες κατηγορούνται ότι οι εταιρείες που εκπροσωπούν «διέθεσαν υγρά βιομηχανικά απόβλητα και λύματα στον χείμαρρο Ασωπό Βοιωτίας, χωρίς να έχουν προβεί σε πλήρη επεξεργασία αυτών».
Βεβαίως, κανείς δεν κηρύσσεται ένοχος πριν από τη δίκη, αλλά το σίγουρο είναι ότι η εισαγγελία πραγματοποίησε έλεγχο, που δύσκολα μπορεί να αμφισβητηθεί. Εντεταλμένος πραγματογνώμονας πραγματοποίησε δύο και τρεις διαδοχικές δειγματοληψίες στα υγρά απόβλητα των εργοστασίων τον Οκτώβριο και τον Νοέμβριο του 2003. Το εντυπωσιακό είναι ότι σε όλους τους ελέγχους τα αποτελέσματα ήταν παρόμοια: εκσφενδονίζονταν δύο και τρεις φορές άνω των ανώτερων επιτρεπόμενων ορίων!
Οι υπεύθυνοι της ρύπανσης
Συγκεκριμένα, πρόκειται για τα εργοστάσια των εταιρειών «General Mills S.A.» (πρώην Pillsbury, προϊόντα ζύμης), «Κρεντίν Ελλάς Α.Ε.» (πρώτες ύλες αρτοποιίας – ζαχαροπλαστικής), τη βιομηχανία καλσόν (βαφείο) «ΒΙC ΒΙΟΛΕΞ Α.Ε.», το εργοστάσιο παραγωγής υλικών συσκευασίας «Μ.Ι. Μαΐλλης ΑΕΒΕ», το πτηνοσφαγείο «Αφοι Λειβαδίτη ΑΒΕΕ» και για τα βαφεία – φινιριστήρια «Αφοι Σταυρινού Ανώνυμος Βιοτεχνική Εταιρεία Επεξεργασίας Υφασμάτων», «Χρωμοχημική ΑΒΕΕ», «Β.Α. Αρσενίδης ΑΕΒΕ», «ΕΛΦΙΝΚΟ Α.Ε.», «Κοσμάς Θώμογλου ΑΒΕΕ», «ΛΑΝ-ΝΕΤ ΑΕΒΕΤ» (ήδη «FANCO S.A.»), «Γ. Πολυχρόνου ΑΕΒΕ» και για τις εγκαταστάσεις της «Ελληνικής Αεροπορικής Βιομηχανίας Α.Ε.».
Σύμφωνα με το κατηγορητήριο, στα απόβλητα των συγκεκριμένων εργοστασίων βρέθηκαν ιδιαίτερα αυξημένες ποσότητες αιωρούμενων στερεών, ολικών διαλυμένων στερεών, καθώς και των συγκεκριμένων δεικτών (BOD 5 και COD), που αποκαλύπτουν το ρυπαντικό φορτίο των λυμάτων. Για παράδειγμα, σε λύματα βαφείου ανιχνεύτηκαν ολικά διαλυμένα στερεά 4.422 mg/l, ενώ αυτά δεν έπρεπε να υπερβαίνουν τα 1.500 mg/l! Το αποτέλεσμα είναι να παίρνουν τα νερά αλλού χρώμα φαιό, αλλού ροδόχρουν… Σύμφωνα με την εισαγγελία, οι κατηγορούμενοι «υποβάθμισαν το περιβάλλον, αφού η παρουσία των ως άνω ουσιών μπορεί να έχει αρνητική επίπτωση αφ’ ενός στην οικολογική ισορροπία και αφ’ ετέρου στην ποιότητα ζωής και στην υγεία των κατοίκων των παραποτάμιων οικισμών, καθώς δημιουργούνται ανθυγιεινές καταστάσεις (έντονη δυσοσμία, ανάπτυξη εντόμων) και το νερό του χειμάρρου είναι ακατάλληλο για κάθε χρήση». Αποτέλεσμα όλων αυτών ήταν «να αλλοιωθεί η φυσική κατάσταση του θαλασσινού νερού και να καταστεί επιβλαβές για την υγεία των μόνιμων κατοίκων και παραθεριστών».
Δεν τηρούν τις υποχρεώσεις
Οι επιχειρήσεις της περιοχής υποχρεούνται να επεξεργάζονται τα απόβλητά τους πριν τα ρίξουν στον ποταμό. Πολλές απ’ αυτές επιχορηγήθηκαν μάλιστα για να αποκτήσουν μονάδες επεξεργασίας, τις οποίες δεν χρησιμοποιούν, καθώς είναι πιο φτηνό να πετάνε τα βρώμικα και τοξικά λύματα κατευθείαν στο ποτάμι! Οι κάτοικοι έχουν κινητοποιηθεί και είχαν δυναμική παρουσία στο δικαστήριο. «Ο Ασωπός δεν μπορεί να είναι αποδέκτης έστω και επεξεργασμένων λυμάτων, απαιτείται κεντρική μονάδα επεξεργασίας λυμάτων», λέει στην «Κ» ο κ. Χρήστος Παναγόπουλος, πρόεδρος της Ομοσπονδίας Συλλόγων Ωρωπού.
Ο βιοχημικός και επικεφαλής του Ινστιτούτου Ανάπτυξης και Περιβάλλοντος της περιοχής, κ. Θανάσης Παντελόγλου, τονίζει ότι «και το 1996 οι ίδιες πάνω-κάτω βιομηχανίες είχαν καταδικαστεί. Επιβλήθηκαν πρόστιμα, αλλά οι βιομηχανίες συγκρότησαν ένα “καρτέλ βρώμας” και πέτυχαν να μην τα καταβάλουν λόγω μη ορθής κοινοποίησης»! Ο κ. Παντελόγλου τονίζει την ανάγκη λύσεων και όχι διαπιστώσεων. «Χάσαμε το νερό της περιοχής, δηλητηριάστηκε ο υδροφόρος ορίζοντας με εξασθενές χρώμιο, χλώριο, μόλυβδο και κάδμιο και ακόμα μένουμε σε διαπιστώσεις».
Παρά τα πρόστιμα η καταστροφή συνεχίζεται
Οι ρυπογόνες βιομηχανίες συνεχίζουν απτόητες. Τις προηγούμενες μέρες ολοκληρώθηκαν οι νέοι έλεγχοι της Επιθεώρησης Περιβάλλοντος στην περιοχή, σε 22 μονάδες που έχουν υγρά λύματα. Απ’ αυτές μόνο 6 ήταν καθαρές, για δύο συνεχίζεται ο έλεγχος, ενώ για τις 14 βεβαιώθηκαν σημαντικές παραβάσεις. Προτάθηκαν πρόστιμα 330.000 ευρώ συνολικά (οι φάκελοι στάλθηκαν στη Νομαρχία Βοιωτίας που επιβάλλει τα πρόστιμα), ενώ οι υποθέσεις παραδόθηκαν και στον εισαγγελέα. Η Νομαρχία Βοιωτίας επέβαλε τα πρόστιμα, τα οποία όμως δεν ήταν ικανά να σταματήσουν την ασύδοτη και καταστροφική πρακτική. Αξίζει να σημειωθεί ότι οι συγκεκριμένες μονάδες δεν είναι μικρές, τίποτα «φτωχαδάκια». Σύμφωνα με την πρακτική των επιθεωρητών, επιλέχθηκαν τα πιο μεγάλα εργοστάσια (βαφεία, χημικές βιομηχανίες κ.λπ.), με λύματα άνω των 500 κυβικών μέτρων την ημέρα! Σκεφθείτε λοιπόν τι ρυπαρές ποσότητες πέφτουν στο ποτάμι, καθώς οι επιθεωρητές βρήκαν παρουσία βαρέων μετάλλων και αυξημένο τον δείκτη ρύπανσης (BOD) στα απόβλητα.
Notify me of new posts via email.
ΣΤΑΤΙΚΕΣ ΣΕΛΙΔΕΣ:
143,234 hits
