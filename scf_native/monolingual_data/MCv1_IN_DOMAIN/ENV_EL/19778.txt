September 21, 2009 | Popularity: 1% [ ? ]
Περιβάλλον- Ενέργεια- Οικολογία.
Μετά την αποκάλυψη για τα απόβλητα χαρτοβιομηχανίας που προορίζονταν για να φτιαχτούν ταψάκια ζαχαροπλαστικής, δύο νέα περιστατικά εντοπίστηκαν σε Αττική και Θήβα, σύμφωνα με δημοσίευμα της εφημερίδας «Έθνος».
Οι  Επιθεωρητές Περιβάλλοντος  του ΥΠΕΧΩΔΕ εντόπισαν δύο νέα περιστατικά που αφορούσαν απόβλητα τη ίδιας χαρτοβιομηχανίας.
Τα εν λόγω απόβλητα χρησιμοποιούνταν για μπάζωμα ρέματος και τη μετατροπή του σε οικόπεδο!
Δύο μεικτά κλιμάκια των Επιθεωρητών Περιβάλλοντος και της Ομάδας Ελέγχου και Πρόληψης Τροχαίων Ατυχημάτων (ΟΕΠΤΑ) της Ελληνικής Αστυνομίας, εντόπισαν μπάζωμα υπαίθριας έκτασης και ρέματος στη θέση «Αγριλιό» του Δήμου Θεσπιαίων κοντά στη Θήβα, από την εταιρεία παραγωγής βιολογικών λιπασμάτων «ΒΙΟΖΩΗ», με βιομηχανικά απόβλητα της εταιρείας «ΒΙΟΧΑΡΤΙΚΗ» με έδρα τον Ασπρόπυργο.
Η ποσότητα των αποβλήτων εκτιμάται από 2,000  έως  3,000  κυβικά μέτρα.
Σύμφωνα με πληροφορίες από το ΥΠΕΧΩΔΕ, το φορτηγό διακινούσε χωρίς άδεια 60  τόνους αποβλήτων που τους εναπόθετε σε μεγάλο λάκκο μέσα σε περιφραγμένη έκταση 4-5 στρεμμάτων. Ο οδηγός συνελήφθη και κατασχέθηκε το φορτηγό. Οι ιδιοκτήτες της εταιρείας αναζητήθηκαν αλλά δεν ευρέθησαν. Το ίδιο έγινε και με τους ιδιοκτήτες της χαρτοβιομηχανίας.
Οι Επιθεωρητές Περιβάλλοντος έλαβαν δείγματα που θα εξεταστούν. Εκφράζονται φόβοι μήπως τα απόβλητα της χαρτοβιομηχανίας αναμειγνύονται με επικίνδυνα απόβλητα ή μήπως καταλήγουν στον ΧΥΤΑ της Αττικής.
Θα ελεγχθούν επίσης οι διαδικασίες αδειοδότησης των εταιρειών διακίνησης αποβλήτων από τις νομαρχίες και τις περιφέρειες.
Η έρευνα των Επιθεωρητών Περιβάλλοντος ξεκίνησε στις αρχές του καλοκαιριού, με εντολή του υπουργού ΠΕΧΩΔΕ  Γιώργου Σουφλιά . Είχαν προκληθεί υπόνοιες για την ασυνήθιστα μεγάλη ποσότητα αποβλήτων (λάσπη) που παρήγαγε η χαρτοβιομηχανία – κατά υπολογισμούς γύρω στους 25.000  τόνους και κανείς δεν γνώριζε πού κατέληγαν.
Τα απόβλητα δημιουργούνται κατά τη διαδικασία ανακύκλωσης και επεξεργασίας του χαρτιού, κατά την οποία χρησιμοποιούνται και επικίνδυνα για την υγεία χημικά προϊόντα όπως λευκαντικά ή απομελανωτές.
Δεν είναι σαφές αν η εταιρεία παραγωγής βιολογικών λιπασμάτων του Δήμου Θεσπιαίων χρησιμοποιούσε μέρος των αποβλήτων για κομπόστ, κάτι που φαίνεται πως επιτρέπεται κάτω από πολύ αυστηρές προδιαγραφές και για πολύ μικρή ποσότητα (5-10%). Δεν διαθέτει πάντως άδεια ούτε εγκαταστάσεις για τέτοια δραστηριότητα.
Popularity: 1% [ ? ]
hlias kesisoglou
hlias kesisoglou
Website
