<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Διαρκέs το έγκλημα στον Ασωπό « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Διαρκέs το έγκλημα στον Ασωπό « Asopos SOS</title>
						<author></author>
						<imprint>
							<publisher></publisher>
							<pubDate>2010-09-07 00:20:07.0</pubDate>
							<eAddress>http://asopossos.wordpress.com/2009/04/07/%CE%B4%CE%B9%CE%B1%CF%81%CE%BA%CE%ADs-%CF%84%CE%BF-%CE%AD%CE%B3%CE%BA%CE%BB%CE%B7%CE%BC%CE%B1-%CF%83%CF%84%CE%BF%CE%BD-%CE%B1%CF%83%CF%89%CF%80%CF%8C/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/13598.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Συγκεντρώσεις ολικού σιδήρου που ξεπερνούν τα 1.000 μικρογραμμάρια ανά λίτρο, όταν το όριο υπολογίζεται στα 200. Αυξημένες τιμές νικελίου, μολύβδου και αρσενικού, που σε κάποιες περιπτώσεις ξεπερνούν τα όρια επικινδυνότητας. Σταθερά παρόν το καρκινογόνο και μεταλλαξιογόνο εξασθενές χρώμιο…Την ώρα που το διαρκές έγκλημα στον Ασωπό διεθνοποιείται με πρωταγωνίστρια τη γνωστή Αμερικανίδα Εριν Μπρόκοβιτς, στοιχεία-σοκ κατέγραψε έρευνα του Ινστιτούτου Γεωλογικών και Μεταλλευτικών Ερευνών (ΙΓΜΕ) για τη ρύπανση στα επιφανειακά και τα υπόγεια νερά του Ασωπού ποταμού.</p>
			<p id="p2">Σύμφωνα με τις μετρήσεις, που ολοκληρώθηκαν τον Φεβρουάριο του 2008, ολόκληρη η περιοχή που διατρέχεται από τον υδροφόρο ορίζοντα του Ασωπού, δηλαδή η Βορειοανατολική Αττική και η Βοιωτία, είναι βαριά ρυπασμένη από τις βιομηχανικές δραστηριότητες της ευρύτερης περιοχής των Οινοφύτων. Παρά τα τρομακτικά αποτελέσματα όμως, η έρευνα για έναν χρόνο παρέμεινε «μυστική», στα συρτάρια των υπευθύνων, «γιατί δεν τεκμηριώνονται επαρκώς τα συμπεράσματά της». Τελικά, οι αρμόδιοι της Κεντρικής Υπηρεσίας Υδάτων του ΥΠΕΧΩΔΕ αναγκάστηκαν να παραδεχθούν τα ευρήματα της έρευνας, στέλνοντας τα στοιχεία ποιότητας νερού στην Ευρωπαϊκή Επιτροπή.</p>
			<p id="p3">Σύμφωνα με την απάντηση της Κεντρικής Υπηρεσίας Υδάτων ΥΠΕΧΩΔΕ σε σχετικό αίτημα των κατοίκων για τη λεκάνη απορροής του Ασωπού ποταμού, που παρουσιάζει σήμερα το «Εθνος της Κυριακής», η κατάσταση περιγράφεται κρίσιμη. «Ως προς τα επιφανειακά νερά, ο Ασωπός χαρακτηρίστηκε σε κίνδυνο (at risk) λόγω των υψηλών επιπέδων σημειακής ρύπανσης από αστική ανάπτυξη και βιομηχανία και διάχυτη ρύπανση από γεωργική ανάπτυξη. Ως προς τα υπόγεια νερά, το σύστημα του Ασωπού χαρακτηρίστηκε επίσης σε κίνδυνο», επισημαίνεται στο έγγραφο.</p>
			<p id="p4">Αναλύσεις τουλάχιστον 7 ρύπων, έπειτα από υδροληψία που έγινε σε περισσότερα από 80 σημεία, καταγράφονται στην «αναγνωριστική υδρογεωλογική- υδροχημική έρευνα ποιοτικής επιβάρυνσης των υπόγειων νερών της ευρύτερης περιοχής της λεκάνης του Ασωπού», που εκπόνησε ο Τομέας Υδατικών Πόρων και Περιβάλλοντος του ΙΓΜΕ.</p>
			<p id="p5">Η έρευνα καταγράφει συγκεντρώσεις εξασθενούς χρωμίου που ξεπερνούν τα 100 μικρογραμμάρια ανά λίτρο νερού, τη στιγμή που το όριο ποσιμότητας για το ολικό χρώμιο είναι σύμφωνα με τη νομοθεσία τα 50 μικρογραμμάρια, ενώ ο ΠΟΥ κατατάσσει το εξασθενές χρώμιο ως καρκινογόνο ουσία που δεν θα έπρεπε να ανιχνεύεται καν στο νερό.</p>
			<p id="p6">Επικίνδυνη εξάπλωση. Ωστόσο, η έρευνα βρήκε αυξημένες συγκεντρώσεις ολικού σιδήρου που ξεπερνούσαν τα 1.000, ακόμα και τα 2.000 μικρογραμμάρια ανά λίτρο (με όριο τα 200) στα υπόγεια ύδατα ανατολικά της Παραλίας Αυλίδας, στον κάμπο του Ασωπού νότια των Οινοφύτων, βόρεια του Χαλκουτσίου, ανατολικά της Συκαμίνου, βορειοδυτικά του Αγίου Θωμά και νότια του Ασπροκάμπου.</p>
			<p id="p7">Αυξημένες ήταν και οι συγκεντρώσεις νικελίου, του οποίου το όριο είναι 20 μικρογραμμάρια - υπερβάσεις καταγράφηκαν στα δείγματα υπόγειων νερών που ελήφθησαν από την περιοχή ανάμεσα στα Οινόφυτα και τον Ωρωπό. Επιπλέον, στην έρευνα εντοπίστηκαν πολύ υψηλές συγκεντρώσεις νιτρικών, φωσφορικών αλλά και ολικού χρωμίου που ξεπερνούσαν κατά πολύ τα υπάρχοντα όρια.</p>
			<p id="p8">«Το πρόβλημα είναι ότι στην ουσία δεν γίνεται τίποτα. Η νομοθεσία υπάρχει, αλλά δεν τηρείται. Επιβάλλονται πρόστιμα, που κι αυτά είναι ανεπαρκή. Θέλουμε οι βιομηχανίες να συμμορφωθούν στην ουσία και όχι στα χαρτιά. Χρειάζονται συνεχείς έλεγχοι για να ελεγχθεί η ανεξέλεγκτη επιβάρυνση του υδροφόρου ορίζοντα», σχολιάζει η Μαρία Βιτωράκη, βιοχημικός και μέλος των «Οικολόγων Πρασίνων».</p>
			<p id="p9">ΠΑΤΗΡ ΙΩΑΝΝΗΣ ΟΙΚΟΝΟΜΙΔΗΣ</p>
			<p id="p10">Σκοπός της ζωής του ο καθαρισμός του ποταμού</p>
			<p id="p11">Μπροστάρης στον αγώνα για την αντιμετώπιση της ρύπανσης από εξασθενές χρώμιο είναι ο ιερέας Οινοφύτων πατήρ Ιωάννης Οικονομίδης, που τα τελευταία 5 χρόνια έχει κάνει σκοπό της ζωής του να καθαρίσει ο Ασωπός από τα βαρέα μέταλλα.</p>
			<p id="p12">Στις 15 Απριλίου, το θέμα θα τεθεί στο Ευρωπαϊκό Κοινοβούλιο, στο πλαίσιο συνεδρίου που οργανώνει το κόμμα των Ευρωπαίων Πρασίνων, σε συνεργασία με τους Ελληνες «Οικολόγους Πράσινους».</p>
			<p id="p13">Στο συνέδριο θα παρευρεθεί η γνωστή Αμερικανίδα Εριν Μπρόκοβιτς, που έγινε γνωστή παγκοσμίως μέσα από την ταινία που πήρε το όνομά της και εξιστορούσε την προσπάθειά της για την αποκάλυψη του σκανδάλου της ρύπανσης με εξασθενές χρώμιο του υδροφόρου ορίζοντα στο Χίνκλεϊ της Καλιφόρνια.</p>
			<p id="p14">«Η Μπρόκοβιτς έχει συμβάλει στο να γίνει παγκοσμίως γνωστό το εξασθενές χρώμιο ως βιομηχανικός ρύπος, αλλά και το θέμα του Ασωπού ως το σοβαρότερο ευρωπαϊκό πρόβλημα περιβάλλοντος και υγείας», δηλώνει στο «Εθνος της Κυριακής» ο παπα-Γιάννης.</p>
			<p id="p15">«Η εμπειρία της είναι για εμάς σημαντική, όπως και τα τελευταία επιστημονικά δεδομένα από τις ΗΠΑ, με τα οποία τεμκηριώνεται η καρκινογόνος δράση του εξασθενούς χρωμίου και από την κατάποση.</p>
			<p id="p16">Ανύπαρκτη η πολιτεία. Πλέον η παροχή στα δίκτυα ύδρευσης νερού με εξασθενές χρώμιο οποιασδήποτε συγκέντρωσης αποτελεί σίγουρο κίνδυνο, κάτι που κάνει ακόμη πιο επιτακτική την ανάγκη αποτελεσματικής παρέμβασης της ανύπαρκτης μέχρι σήμερα ελληνικής πολιτείας.</p>
			<p id="p17">Αξίζει να προσθέσουμε πως, σύμφωνα με τη μελέτη του ΙΓΜΕ, το εξασθενές χρώμιο δεν είναι ο μόνος βιομηχανικός ρύπος στο νερό μας και πως τελικά η συνεργιστική δράση των βαρέων μετάλλων κάνει την παρουσία τους ακόμη πιο επικίνδυνη», τονίζει ο παπα-Γιάννης.</p>
			<p id="p18">ΕΡΙΝ ΜΠΡΟΚΟΒΙΤΣ</p>
			<p id="p19">Κάνει διεθνές θέμα τον Ασωπό</p>
			<p id="p20">«Ο Ασωπός δίνει τοξικό πόσιμο νερό σε δεκάδες χιλιάδες ανθρώπους, που αρρωσταίνουν και τελικά πεθαίνουν. Με τιμές εξασθενούς χρωμίου που ξεπερνούν κατά 400.000 φορές το όριο ασφαλείας στα υπόγεια ύδατα, ο ποταμός έχει γίνει κόκκινος και τα ποσοστά θανάτου από καρκίνο “σκαρφάλωσαν” από το 6% στο 31%!»,</p>
			<p id="p21">δηλώνει στο «Εθνος της Κυριακής» η Εριν Μπρόκοβιτς. Ηδη η παγκοσμίως γνωστή νομικός σε συνεργασία με την οργάνωση «Φίλοι της Γης» έχει ξεκινήσει αγώνα συλλογής υπογραφών από όλο τον πλανήτη, προκειμένου να ασκήσει πιέσεις ελέγχου στις 85 βιομηχανίες που βρίσκονται γύρω από τον Ασωπό. Το υπουργείο Υγείας μόλις πριν από λίγες ημέρες, ανακοίνωσε την πρόθεσή του να πραγματοποιήσει επιδημιολογική μελέτη στην περιοχή του Ασωπού, η οποία όμως θα μπορεί να είναι έτοιμη το νωρίτερο σε 5 χρόνια. Ωστόσο, εμπειρικές έρευνες που έχουν γίνει στην περιοχή, καταδεικνύουν πενταπλασιασμό του ποσοστού θανάτων από καρκίνο στα Οινόφυτα.</p>
			<p id="p22">Μαρία Ψαρά</p>
			<p id="p23">Notify me of new posts via email.</p>
			<p id="p24">ΣΤΑΤΙΚΕΣ ΣΕΛΙΔΕΣ:</p>
			<p id="p25">143,259 hits</p>
		</body>
	</text>
</cesDoc>