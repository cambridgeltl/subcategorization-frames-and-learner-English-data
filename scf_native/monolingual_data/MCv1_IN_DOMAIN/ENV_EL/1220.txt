Πέμπτη, 29.05.08
Με νομικό απομεινάρι χουντικού διατάγματος του 1969 εξακολουθεί να ελέγχεται το εξασθενές χρώμιο στα απόβλητα των βιομηχανιών του Ασωπού! Εγγραφο-ντοκουμέντο που δημοσιεύει σήμερα ο ΕΤ και αφορά παράβαση συγκεκριμένης βιομηχανίας δείχνει ότι ακόμη και οι «Ράμπο» περιβάλλοντος του ΥΠΕΧΩΔΕ αναγκάζονται να επικαλούνται διανομαρχιακή απόφαση του 1979 – που επικαιροποιεί το χουντικό διάταγμα και θέτει ευνοϊκά για τις βιομηχανίες όρια στην απόρριψη αποβλήτων. Με αυτήν, οι συναρμόδιες νομαρχίες είχαν ορίσει όρια 200 μgr/λίτρο εξασθενούς χρωμίου και 2.000 τρισθενούς (σύνολο 2.200 ολικού χρωμίου) στα λύματα που πέφτουν στο ποτάμι.
«Είναι τουλάχιστον αστείο! Το όριο αυτό δεν ισχύει σε καμία περίπτωση, αφού η νομοθεσία έχει αναθεωρηθεί το 2006 και έχουμε εναρμονιστεί με την κοινοτική οδηγία 91/689, που ορίζει κατηγορηματικά ότι απαγορεύεται αυστηρά η απόρριψη επικίνδυνων αποβλήτων», δηλώνει χαρακτηριστικά στον ΕΤ ο νομικός περιβάλλοντος κ. Γεώργιος Μπάλιας. Στο σχετικό ερώτημά μας το ΥΠΕΧΩΔΕ απάντησε ότι «βρίσκεται σε εξέλιξη» η διαδικασία για την αναθεώρηση των οριακών τιμών των επικίνδυνων ουσιών σε υγρά απόβλητα, μεταξύ των οποίων και του εξασθενούς χρωμίου, την οποία είχε εξαγγείλει ο υπουργός Περιβάλλοντος κ. Γιώργος Σουφλιάς τον περασμένο Οκτώβριο. Ατυπα, επιστήμονες που στελεχώνουν τις αρμόδιες υπηρεσίες του υπουργείου παραδέχονται ότι οι άδειες λειτουργίας των βιομηχανιών του Ασωπού είναι παλιές και έχουν εκδοθεί με βάση τα παλιά όρια, γεγονός που αναγκάζει και τους ίδιους τους επιθεωρητές -μέχρι στιγμής τουλάχιστον- να τα λαμβάνουν υπόψη τους στους ελέγχους.
«Αυτές τις άδειες βρίσκουν μπροστά τους οι επιθεωρητές και τους δένουν τα χέρια. Το μόνο που μπορούν να κάνουν είναι μια παρατήρηση στις εταιρίες ότι οφείλουν να διαχειρίζονται τα απόβλητα και όχι να τα πετάνε στο ποτάμι. Ωστόσο, σε όλες τις άδειες αναγράφεται ότι παύουν να ισχύουν από τη στιγμή που αλλάζει η νομοθεσία. Οπότε τα σχόλια ανήκουν στον αναγνώστη…», τονίζει ο χημικός μηχανικός και πρόεδρος του Ινστιτούτου Αειφόρου Ανάπτυξης των Οινοφύτων, κ. Θανάσης Παντελόγλου. Ο ίδιος συμπληρώνει ότι «ο υπουργός ΠΕΧΩΔΕ έδωσε διορία μέχρι τον Ιανουάριο του 2008 για την αναθεώρηση των αδειών τους αλλά και για την έκδοση αδειών για τη διαχείριση των αποβλήτων. Την οποία, όπως αποδεικνύεται, ουδείς έχει σεβαστεί».
Ποια πρέπει να είναι τα όρια του εξασθενούς χρωμίου;
Στην περίπτωση της συγκεκριμένης βιομηχανίας, οι μετρήσεις που έγιναν το Σεπτέμβριο του 2007 έδειξαν ότι «έριχνε» στο ποτάμι 291μg/l εξασθενούς χρωμίου, ξεπερνώντας δηλαδή ακόμη και το κραυγαλέα ευνοϊκό όριο του ’79! Η εταιρία δεν έχει ακόμη άδεια διαχείρισης των αποβλήτων της και κατά τους επιθεωρητές περιβάλλοντος απορρίπτει ανεξέλεγκτα τα υγρά απόβλητά της μέσω του δικτύου ομβρίων υδάτων απευθείας στον Ασωπό. Οι ίδιοι είπαν στον ΕΤ πως η παράβαση της εταιρίας είναι η ανεξέλεγκτη απόρριψη, ενώ το όριο του ’79 αναφέρεται απλώς «προς τεκμηρίωση της σοβαρότητας της παράβασης». Το παράδοξο είναι ότι η συγκεκριμένη εταιρία «κυκλοφορεί» αμέριμνη στην αγορά, αφού διαθέτει όλες τις «πιστοποιήσεις» ότι είναι «φιλική προς το περιβάλλον»!
Εφόσον εφαρμοστεί στην πράξη η διαχείριση αποβλήτων, τα λύματα που θα καταλήγουν στο ποτάμι θα πρέπει να έχουν μηδενικό ποσοστό τοξικών, να είναι δηλαδή «καθαρό σκληρό νερό», όπως λένε οι ειδικοί. Σύμφωνα με τον πρώην πρόεδρο του ΕΦΕΤ, κ. Νίκο Κατσαρό, η όποια συγκέντρωση εξασθενούς χρωμίου παραμείνει μετά την επεξεργασία «δεν θα πρέπει να ξεπερνά το διεθνώς αποδεκτό όριο ανοχής των μόλις 5 μgr/λίτρο».
Των ΜΑΡΙΑΣ ΒΑΘΗ, ΜΥΡΤΩΣ ΜΠΟΥΤΣΗ
Ελεύθερος Τύπος
Notify me of new posts via email.
ΣΤΑΤΙΚΕΣ ΣΕΛΙΔΕΣ:
143,234 hits
