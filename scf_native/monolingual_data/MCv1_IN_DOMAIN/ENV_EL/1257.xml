<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΑΣΩΠΟΣ ΚΑΙ Ν. ΕΥΒΟΪΚΟΣ, Κινδυνεύουν να μετατραπούν σε χαβούζα (1998!) « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΑΣΩΠΟΣ ΚΑΙ Ν. ΕΥΒΟΪΚΟΣ, Κινδυνεύουν να μετατραπούν σε χαβούζα (1998!) « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 16:54:01.0</pubDate>
							<eAddress>http://asopossos.wordpress.com/2007/10/27/%CE%B1%CF%83%CF%89%CF%80%CE%BF%CF%83-%CE%BA%CE%B1%CE%B9-%CE%BD-%CE%B5%CF%85%CE%B2%CE%BF%CF%8A%CE%BA%CE%BF%CF%83-%CE%BA%CE%B9%CE%BD%CE%B4%CF%85%CE%BD%CE%B5%CF%8D%CE%BF%CF%85%CE%BD-%CE%BD%CE%B1/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/1257.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">ΑΣΩΠΟΣ ΚΑΙ Ν. ΕΥΒΟΪΚΟΣ, Κινδυνεύουν να μετατραπούν σε χαβούζα</p>
			<p id="p2">Η απόφαση να εγκατασταθούν στη Δάφνη Βοιωτίας 99 βυρσοδεψεία, έχει ξεσηκώσει τους φορείς και τους κατοίκους της ευρύτερης περιοχής, οι οποίοι μιλούν για “οικολογικό έγκλημα”</p>
			<p id="p3">“Εγκλημα” χαρακτηρίζουν οι φορείς και οι κάτοικοι του νομού την απόφαση να εγκατασταθούν στη Δάφνη Βοιωτίας 99 βυρσοδεψεία που θεωρούνται από τα πλέον ρυπογόνα. Οι κάτοικοι διαμαρτύρονται, γιατί η εγκατάσταση αυτή θα μετατρέψει τον Ασωπό σε ποτάμι μεταφοράς τοξικών αποβλήτων και το Νότιο Ευβοϊκό σε θάλασσα υποδοχής αυτών των λυμάτων.</p>
			<p id="p4">Σε πρόσφατη σύσκεψη - στην οποία συμμετείχαν οι κοινότητες Μαλακάσας,Μαρκόπουλου,Ν. Παλατίων,Σκάλας Ωρωπού,Συκάμινου και η Ομοσπονδία με τους 22 Εξωραϊστικούς και Πολιτιστικούς Συλλόγους του Ωρωπού - αποφασίστηκε η κλιμάκωση των αγώνων, εάν η κυβέρνηση και οι εκλεκτοί της νομάρχες (Βοιωτίας και Αν. Αττικής) δεν “ανοίξουν τ’ αυτιά τους”.</p>
			<p id="p5">Οι παραπάνω φορείς διαμαρτύρονται, γιατί, ενώ η ρύπανση του Ασωπού ποταμού, από τα βιομηχανικά απόβλητα των εργοστασίων της περιοχής Οινοφύτων, παίρνει επικίνδυνες διαστάσεις για το περιβάλλον και την υγεία χιλιάδων κατοίκων, κανένα μέτρο μέχρι σήμερα δεν έχει παρθεί στις βιομηχανίες, οι οποίες άναρχα εγκαταστάθηκαν στα Οινόφυτα από το 1965.</p>
			<p id="p6">“Παρότι εδώ και 33 χρόνια δεν έχει γίνει καμία εργασία απορρύπανσης του Ασωπού και του Ευβοϊκού, η κυβέρνηση πάλι πρόχειρα και βιαστικά προχωρεί στη μετεγκατάσταση 99 μονάδων βυρσοδεψείων της Αττικής στη Δάφνη Βοιωτίας, απ’ όπου τα απόβλητά τους θα καταλήξουν, μέσω του Ασωπού, και πάλι στο Ν. Ευβοϊκό με απρόβλεπτες συνέπειες για το περιβάλλον και τους κατοίκους”, επισημαίνουν στη διαμαρτυρία τους οι φορείς.</p>
			<p id="p7">Μάλιστα οι πέντε κοινότητες και η Ομοσπονδία των 22 Συλλόγων καταγγέλλουν τους αρμόδιους υπουργούς, νομάρχες και τις Διευθύνσεις Υγιεινής Βοιωτίας και Αν. Αττικής, πως δεν “τολμούν” να επιβάλουν τις αυστηρές κυρώσεις που προβλέπει ο νόμος, σε όσους ρίχνουν τα ανεπεξέργαστα υγρά απόβλητα των εργοστασίων τους στον Ασωπό και το Ν. Ευβοϊκό.</p>
			<p id="p8">Πρέπει να σημειωθεί ότι οι βιομήχανοι της περιοχής Οινοφύτων λειτουργούν κάτω από τέτοιο καθεστώς ασυδοσίας, που ούτε τις δικές τους δεσμεύσεις δεν υλοποιούν, προκειμένου να “αυγατίζουν” τα κέρδη τους. Χαρακτηριστικό παράδειγμα είναι η σύσκεψη που διοργάνωσε το 1987 η κοινότητα Οινοφύτων, με θέμα τη ρύπανση του Ασωπού ποταμού. Σ’ αυτή τη σύσκεψη συμμετείχε και ο Σύνδεσμος Βιομηχάνων της περιοχής των Οινοφύτων, ο οποίος δεσμεύτηκε να εγκατασταθούν και να λειτουργήσουν μονάδες επεξεργασίας κάθε είδους αποβλήτων. Κάτι τέτοιο φυσικά δεν έγινε, με αποτέλεσμα ο Ν. Ευβοϊκός να έχει μετατραπεί ήδη σε χαβούζα βαρέων μετάλλων, σύμφωνα και με μελέτη του καθηγητή Πανεπιστημίου Αθηνών κ. Λεοντούρη που σύνταξε για λογαριασμό της κοινότητας Βαθέος Αυλίδας.</p>
			<p id="p9">Διαψεύδει το ΥΠΕΧΩΔΕ</p>
			<p id="p10">Παράλληλα, οι φορείς, στην πρόσφατη σύσκεψή τους, απαίτησαν να απαγορευτεί η σύνδεση με τον Ασωπό ποταμό κάθε ρυπογόνας βιομηχανίας και να προχωρήσει άμεσα η απορρύπανση του Ασωπού και του Ευβοϊκού.</p>
			<p id="p11">“Αν η κυβέρνηση δεν προχωρήσει σ’ αυτά τα έργα, θα ενταθούν και θα κλιμακωθούν οι αγώνες μας. Για να μην καταντήσει η περιοχή μας μια Νέα Ελευσίνα”, υπογραμμίζουν στη διαμαρτυρία τους.</p>
			<p id="p12">Εξάλλου, για τα σοβαρά προβλήματα που θα δημιουργηθούν από την εγκατάσταση Βυρσοδεψικού Πάρκου (ΒΥ - ΠΑ), έχουν κάνει ήδη προσφυγή στο ΣτΕ και στην Κομισιόν οι κοινότητες Μαλακάσας, Μαρκόπουλου, Ν. Παλατίων, Σκάλας Ωρωπού, Ωρωπού και Συκάμινου.</p>
			<p id="p13">Να σημειωθεί πως ο νομάρχης Βοιωτίας, Γ. Σταμούλης, με επιστολή του στις 12/2/97 καθησύχαζε τους κοινοτάρχες της περιοχής ότι “η εγκατάσταση των βυρσοδεψείων δε θα επιφέρει ζημιά στο περιβάλλον, ούτε στην κοίτη του Ασωπού ποταμού”. Μόνο που τέσσερις μήνες μετά, στις 10/6/97, ήρθε η απόφαση “έγκρισης περιβαλλοντικών όρων των βυρσοδεψείων που πρόκειται να μετεγκατασταθούν στο ΒΥ - ΠΑ της ΕΤΒΑ, στην περιοχή Δάφνης Βοιωτίας” απ’ το ΥΠΕΧΩΔΕ. Μάλιστα, ο νομάρχης διαψεύστηκε οικτρά για τις “προβλέψεις” του, αφού στη συγκεκριμένη απόφαση του ΥΠΕΧΩΔΕ ξεκαθαρίζεται πως “η διάθεση των επεξεργασμένων υγρών αποβλήτων θα γίνει στον Ευβοϊκό Κόλπο μέσω κλειστού αγωγού βαρύτητας… “.</p>
			<p id="p14">“Πρέπει να αντιληφθεί η πολιτεία ότι απ’ τον πορθμό του Ευρίπου ως το Σούνιο κάνει μπάνιο η μισή Ελλάδα. Εμείς έχουμε υποχρέωση να διαφυλάξουμε καθαρό το περιβάλλον και δε θα επιτρέψουμε άλλη ρύπανση. Για μας ο Ν. Ευβοϊκός είναι πηγή ζωής”, δήλωσε στον “Ρ” ο κοινοτάρχης Νέων Παλατιών, Σπ. Μέξης.</p>
			<p id="p15">Τι προτείνει η ΝΑΣ</p>
			<p id="p16">Η Νομαρχιακή Αγωνιστική Συνεργασία Βοιωτίας, από την αρχή τάχθηκε αντίθετη με τη στάση του φιλοκυβερνητικού νομάρχη Γ. Σταμούλη και με τις αντιλαϊκές του επιλογές, που υπονομεύουν το μέλλον του νομού. Αποκαλύπτοντας την αλήθεια και τα μεγαλοσυμφέροντα που κρύβονται πίσω απ’ τις συγκεκριμένες επιλογές, η ΝΑΣ Βοιωτίας ευαισθητοποίησε την κοινή γνώμη, ιδιαίτερα τους κατοίκους των Παρασώπιων κοινοτήτων που τάχθηκαν κατά της εγκατάστασης.</p>
			<p id="p17">“Οι επιλογές του Νομάρχη είναι καταστροφικές για το νομό. Προτείναμε να προηγηθεί ο καθαρισμός του Ασωπού ποταμού και να σταματήσει η ρίψη κάθε είδους αποβλήτων. Να κατασκευαστεί ένα ολοκληρωμένο σύστημα βιολογικού καθαρισμού, που εκεί θα ενταχθούν όλες οι βιομηχανίες (ΒΙ - ΠΕ Οινοφύτων, Θήβας) και μετά από όρους και προϋποθέσεις να συζητήσουμε το ζήτημα των βυρσοδεψείων. Τίποτα απ’ αυτά, όμως, δεν έχει γίνει. Γι’ αυτό και η αγωνιστική επαγρύπνηση των κατοίκων είναι αναγκαία”, επισημαίνει ο Γιάννης Χρόνης,Νομαρχιακός Σύμβουλος της ΝΑΣ Βοιωτίας.</p>
			<p id="p18">Notify me of new posts via email.</p>
			<p id="p19">ΣΤΑΤΙΚΕΣ ΣΕΛΙΔΕΣ:</p>
			<p id="p20">143,234 hits</p>
		</body>
	</text>
</cesDoc>