Ήρθε η ώρα να αλλάξουμε τρόπο ζωής. Μπορούμε!
Άρθρα για τον πλανήτη Γη, τη ζωή του και τις απειλές της. Νέο portal για την κλιματική αλλαγή: http://climatechange.edu.gr
Αναρτήθηκε από satel444  στις 4.5.07
Πρόσφατα βρήκα ένα άρθρο σχετικά με μία έρευνα που έγινε από το ΑΠΘ το 2005. Σ΄αυτήν την έρευνα φαίνονται οι τραγικές συνέπειες της ατμοσφαιρικής ρύπανσης και στην υγεία του ανθρώπου. Όσοι δε συμμορφώνονται με τους κανονισμούς που επιβάλλονται για το σεβασμό στο περιβάλλον και έχουν για μόνο οδηγό το κέρδος θα έπρεπε να πέσουν από την ψηλότερη καμινάδα του εργοστασίου τους.. Θάνατο σκορπούν, θάνατο ας έχουν..ιδού το άρθρο.
Tου Θαναση Τσιγγανα
Τρανταχτή απόδειξη για τις θανατηφόρες συνέπειες της ρύπανσης στους κατοίκους των βιομηχανικών περιοχών θεωρούν οι επιστήμονες του Αριστοτελείου Πανεπιστημίου Θεσσαλονίκης τα αποτελέσματα έρευνας που πραγματοποίησαν το τελευταίο διάστημα στην ευρύτερη περιοχή της Σίνδου Θεσσαλονίκης.
Μελετώντας τις αιτίες θανάτου των τελευταίων 55 χρόνων η ομάδα των ερευνητών του ΑΠΘ διαπίστωσε εκρηκτική αύξηση θανάτων από θρομβοεμβολικά νοσήματα (ισχαιμικά ή εμβολικά αγγειακά επεισόδια, καρδιακές παθήσεις, πνευμονικές εμβολές), τα οποία σχετίζει ευθέως με τα υψηλά ποσοστά ρύπανσης που παρουσιάζει η βιομηχανική περιοχή της Θεσσαλονίκης.
Aπό το 2,6% στο 47,5%
Αποκορύφωμα των συμπερασμάτων είναι ότι, ενώ τη δεκαετία του '50 τα θρομβοεμβολικά επεισόδια αποτελούσαν το 2,6% των αιτιών θανάτου, την περίοδο 2000 - 2004 -και αφού μεσολάβησε η ανάπτυξη της βιομηχανικής ζώνης με εκατοντάδες εργοστάσια- έφτασαν το 47,5%.
Η έρευνα, τα αποτελέσματα της οποίας έχουν παρουσιαστεί σε ιατρικά συνέδρια εντός και εκτός Ελλάδας, πραγματοποιήθηκε από τη Μονάδα Αιμόστασης της Α΄ Προπαιδευτικής Παθολογικής Κλινικής του ΑΠΘ υπό τον αναπληρωτή καθηγητή Αιματολογίας Παντελή Μακρή και με τη συμμετοχή των Α. Μπούκα, Μ. Σιαπέρα, Μ. Μακρή, Δ. Τσούκα και Δ. Ανεστάκη. Oπως εξήγησε μιλώντας στην «Κ» ο κ. Μακρής, η περιοχή της Σίνδου, των Διαβατών, της Ιωνίας και του Καλοχωρίου αποτέλεσε το επίκεντρο της νέας έρευνας, μετά τη γενικότερη έρευνα που πραγματοποίησε η ομάδα μελετώντας περισσότερους από 100.000 φακέλους του νοσοκομείου ΑΧΕΠΑ, και η οποία διαπίστωσε σημαντικές διαφορές στις αιτίες θανάτου μεταξύ της Aνατολικής και της Δυτικής Θεσσαλονίκης με μεγάλη αύξηση των θρομβοεμβολικών νοσημάτων στη δυτική πλευρά που έφτανε στο 1/3 του συνολικού αριθμού των θανάτων. Η διαφορά αυτή αποδόθηκε στην ύπαρξη βαριάς βιομηχανίας -που περιλαμβάνει και εργοστάσια χημικών-, στη μη τήρηση των μέτρων προστασίας και στην αυξημένη κατά συνέπεια ρύπανση στα νερά και στην ατμόσφαιρα.
H ατμοσφαιρική ρύπανση
Συνολικά, η ομάδα υπό τον κ. Μακρή στη συνέχεια των ερευνών της μελέτησε 5.603 πιστοποιητικά θανάτου στην ευρύτερη περιοχή και πιστοποιητικά με τα συμπεράσματα ιατροδικαστικών ερευνών και τα χώρισε σε τρεις κατηγορίες: θάνατοι από θρομβοεμβολικά νοσήματα, θάνατοι από καρκίνο και από άλλες αιτίες.
Η καταγραφή έδειξε ποσοστιαία αύξηση ανά δεκαετία τόσο σε θανάτους από θρομβοεμβολικά νοσήματα όσο και από καρκίνο, ενώ οι «άλλες αιτίες» εμφανίζουν μείωση. Η πιο πιθανή εξήγηση, σημειώνει η ομάδα στην έρευνά της, είναι η σχέση με την ατμοσφαιρική ρύπανση που δημιουργείται από μικροσωματίδια τα οποία διοχετεύονται στον αέρα από τις βιομηχανίες.
Με λίγα λόγια, όπως επισημαίνουν οι επιστήμονες, ένας στους δύο θανάτους στη βιομηχανική περιοχή της Δυτικής Θεσσαλονίκης τα τελευταία χρόνια οφείλεται σε θρομβοεμβολικό νόσημα.
«Ενδεχομένως παρόμοια συμπεράσματα θα είχαμε αν γίνονταν έρευνες για τις αιτίες θανάτου και σε άλλες βιομηχανικές περιοχές της χώρας», επισήμανε ο κ. Μακρής, υπογραμμίζοντας την ανάγκη ελέγχων για την εφαρμογή των μέτρων προστασίας του περιβάλλοντος (π.χ. φίλτρα) σ' αυτές τις περιοχές και την εφαρμογή προγραμμάτων προληπτικής ιατρικής. Στο πλαίσιο τέτοιων προγραμμάτων θα μπορούσε να εκτιμηθούν άλλοι επιβαρυντικοί παράγοντες και πόσο αυτοί συμβάλλουν στην αύξηση των θρομβοεμβολικών νοσημάτων (διατροφή, καθιστική ζωή, επαγγέλματα) αλλά και να εντοπιστούν οι αποτρεπτικοί παράγοντες.
Πλήρης καταγραφή
«Η έρευνα κρούει τον κώδωνα του κινδύνου», σχολίασε ο δήμαρχος Εχεδώρου, κ. Γιώργος Αρβανιτίδης. Ωστόσο, καθώς στη χώρα μας τα καρδιαγγειακά είναι η συνηθέστερη αιτία θανάτου στον αστικό και ημιαστικό πληθυσμό, «στη συνέχεια της έρευνας του ΑΠΘ», τονίζει ο δήμαρχος, «πρέπει να πραγματοποιηθεί μια μεγάλη επιδημιολογική έρευνα στη Δυτική Θεσσαλονίκη, στην οποία να καταγραφούν όλοι οι παράγοντες -όπως οι μεταβολές πληθυσμού που σημειώθηκαν στην περιοχή την τελευταία 15ετία, η κοινωνική διαστρωμάτωση, η αποβιομηχάνιση των τελευταίων χρόνων- έτσι ώστε να εξαχθούν περισσότερο ασφαλή συμπεράσματα».
Πάγιο, πάντως, αίτημα των κατοίκων και της Τοπικής Αυτοδιοίκησης είναι η μετεγκατάσταση των ΕΛΠΕ, ενώ γρήγορα, τονίζει ο κ. Αρβανιτίδης, πρέπει να στραφεί η περιοχή σε χρήσεις φυσικού αερίου που θα μειώσουν τους ρύπους από τις σημερινές καύσεις. Μετρήσεις του δήμου δείχνουν πάντως ότι οι τιμές των ρύπων στην ατμόσφαιρα δεν παρουσιάζουν μεγάλες διαφορές από τις τιμές των ρύπων στο κέντρο της Θεσσαλονίκης.
πηγή: kathimerini.gr
28 Μαΐου 2008 10:06 π.μ.
Aξιότιμε παραλήπτη, είμαι κάτοικος Σίνδου και κατά τύχη βρήκα και διάβασα το άρθρο αυτό. Θα ήθελα τη βοήθειά σας ώστε να μπορέσω να βρω τα στοιχεία της έρευνας που αναφέρετε διότι αυτή τη στιγμή γίνεται μεγάλος αγώνας ώστε να αποτρέψουμε την λειτουργία βιομηχανίες επεξεργασίας μετάλλων που θέλει να εγκατασταθεί σε απόσταση αναπνοής από κατοικημένη περιοχή της Σίνδου.
ΣΑΣ ΕΥΧΑΡΙΣΤΏ.
Γεια σας και καλή επιτυχια στην προσπάθεια σας.
EPIDEMIOLOGICAL STUDY OF CANCER AND THROMBOEMBOLIC EVENTS IN AN
INDUSTRIAL REGION
Makris PE
Thessaloniki, Greece
Αυτός είναι ο πλήρης τίτλος της έρευνας όπως τον βρήκα εδώ , στη σελίδα 96.
Αυτή είναι η σελίδα του Κ. Μακρή που είναι από τους κύριους συγγραφείς της έρευνας. Σ'αυτή τη σελίδα υπάρχουν και στοιχεία ώστε να επικοινωνήσετε μαζί του αν θέλετε.
Καλή επιτυχία και πάλι.
Επισκεφτείτε το νέο portal για την κλιματική αλλαγή:
Mάθετε πρώτοι τα νέα του πλανήτη μας
Σε reader
Θέματα
