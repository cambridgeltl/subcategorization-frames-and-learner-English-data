Το κείμενο που ακολουθεί διαφωτίζει αρκετά για την ρύπανση που προκαλεί η εταιρία. Αλλά θα βοηθήσει και πολλούς που δήθεν νοιάζονται για θέσεις εργασίας κλπ. Προσέξτε τι λένε κάποιοι από τους πρώτους συνδικαλιστές της εταιρίας (όσοι ακόμη ζουν, αφού οι συνθήκες εργασίας στην ΛΑΡΚΟ δεν αφήνουν πολλά περιθώρια για μακροημέρευση). 
[το κείμενο προέρχεται από το  HELLENIC UNDERWATER TIMES  (The first English speaking Independent e-magazine and community regarding diving in Greece. Awarded as the best Educational Site in Antibes Underwater Festival 2006)]
Με την άδεια του κράτους η ΛΑΡΚΟ ρυπαίνει με τα απόβλητά της τόσο τον βυθό του Ευβοϊκού όσο και παράκτιες περιοχές γύρω από τον κόλπο
Το διαρκές περιβαλλοντικό έγκλημα που συντελείται στον Ευβοϊκό και την ευρύτερη περιοχή της Λάρυμνας δεν έχει τέλος. Μέρα - νύχτα δύο φορτηγίδες φορτώνουν πάνω από 600 τόνους σκουριάς από τις εγκαταστάσεις της μεταλλουργίας και ακολούθως ξεφορτώνουν στη θάλασσα. Πραγματοποιούν 7 - 8 δρομολόγια το 24ωρο και περίπου 2 εκατομμύρια τόνοι σκουριάς που είναι τα απόβλητα της παραγωγής σιδηρονικέλιου καταλήγουν στη θάλασσα ετησίως. 
 Σε περιόδους κατά τις οποίες η παραγωγή είναι πολύ μεγάλη αυξάνεται και η ποσότητα των αποβλήτων τα οποία μεταφέρονται με φορτηγά στα βουνά που αγκαλιάζουν τον κόλπο και απορρίπτονται εκεί... 
 Μάλιστα το 2005 εγκρίθηκαν με Κοινή Υπουργική Απόφαση (ΚΥΑ αρ. πρωτ. 155302) των υπουργών ΠΕΧΩΔΕ, Ανάπτυξης, Αγροτικής Ανάπτυξης και Πολιτισμού οι περιβαλλοντικοί όροι για τη χερσαία διάθεση της σκουριάς στη θέση «Κορυφή Κοκκίνη» του Δήμου Οπουντίων Νομού Φθιώτιδας, εμβαδού 807 στρεμμάτων. 
 Σημειωτέον ότι η τοποθεσία «Κοκκίνη» είναι το κέντρο του «Καταφυγίου Αγριας Ζωής» του Δασαρχείου Αταλάντης, ενώ στην ευρύτερη περιοχή εμπίπτει ο αρχαιολογικός χώρος στη θέση «Παζαράκι», 3 χιλιόμετρα νότια της Λάρυμνας. 
 Κατά παράβαση της Σύμβασης της Βαρκελώνης «για την προστασία της Μεσογείου θάλασσας από τη ρύπανση» και του Πρωτοκόλλου του 1980 «για την προστασία της Μεσογείου θάλασσας από τη ρύπανση από χερσαίες πηγές», οι ελληνικές αρχές αδειοδοτούν την απόρριψη αποβλήτων στον Β. Ευβοϊκό κόλπο. 
 Μπορεί η Σύμβαση της Βαρκελώνης και το Πρωτόκολλο του 1980 να έχουν κυρωθεί στην Ελλάδα και σήμερα έχουν την ισχύ που ορίζει το άρθρο 28 του Συντάγματος, ωστόσο η νομοθεσία στη χώρα μας εφαρμόζεται μόνο στη θεωρία. 
 Λόφοι δισεκατομμυρίων τόνων σκουριάς υψώνονται τριγύρω από τις εγκαταστάσεις της «ΛΑΡΚΟ» και σκιάζουν το πανάρχαιο λιμάνι της Λάρυμνας, απ όπου απέπλευσαν οι τριήρεις για την Τροία... 
 Οταν φυσούν δυνατοί άνεμοι η Λάρυμνα «πνίγεται» στους ρύπους, καθώς η σκουριά πλημμυρίζει την ατμόσφαιρα. 
Ισως περιέχουν τοξικά 
 Πολλά ερωτηματικά εγείρονται αν η σκουριά της «ΛΑΡΚΟ» περιέχει τοξικές ουσίες και ποιες είναι οι επιπτώσεις από την ανεξέλεγκτη απόρριψη της στο περιβάλλον. 
 «Στις σκουριές της μεταλλουργίας θα πρέπει να γίνουν εργαστηριακές αναλύσεις, διότι ενδεχομένως να περιέχει τοξικά μέταλλα, όπως κοβάλτιο, νικέλιο, αρσενικό, καθώς και πολυχλωριωμένα διφαινύλια (PCBs), διοξίνες και πολυκυκλικούς υδρογονάνθρακες», επισημαίνει ο χημικός και πρώην διευθυντής ερευνών στο ΕΚΕΦΕ «Δημόκριτος», κ. Νίκος Κατσαρός, και εξηγεί: 
 «Οι ουσίες αυτές αναγνωρίζονται σε δύο κατηγορίες: στις Ανθεκτικές Τοξικές Ουσίες (PTSs) και στους Ανθεκτικούς Οργανικούς Ρυπαντές (POPs). Και οι δύο αυτές κατηγορίες χαρακτηρίζονται από την παρατεταμένη παραμονή τους στο περιβάλλον και από την τάση τους να βιοσυσσωρεύονται στους ιστούς ζώων και φυτών. Και βέβαια σε καμία περίπτωση οι σκουριές δεν πρέπει να απορρίπτονται στη θάλασσα και γενικά στο περιβάλλον». 
 Ο πρόεδρος της «ΛΑΡΚΟ», κ. Βασίλης Τσίπρας, σε παλαιότερη συνέντευξή του σχολιάζοντας το ζήτημα διαχείρισης της σκουριάς παραδέχτηκε ότι πρόκειται για επικίνδυνο ρυπαντή, λέγοντας μεταξύ άλλων χαρακτηριστικά: «Αν και η σκουριά αυτή κάθε αυτή δεν προκαλεί προβλήματα στην υγεία των κατοίκων της περιοχής, εντούτοις προκαλεί μεγάλη οικολογική καταστροφή». 
 Η «Λάρκο» κατήργησε τις γαλαρίες και τώρα βάζει φουρνέλα κι έτσι η κατάσταση, αντί να καλυτερεύει, χειροτερεύει. 
 «Στο χωριό Νέο Κόκκινο από τους δυναμίτες τα σπίτια έχουν κάνει ρωγμές. Καμία τρύπα από αυτές που έχει δημιουργηθεί στα βουνά από την εξόρυξη του σιδηρονικέλιου δεν έχει αποκατασταθεί μέχρι σήμερα», λέει ο πρόεδρος του Συλλόγου Λάρυμνα, κ. Χρήστος Ι. Σταματάκης και προσθέτει: 
 «Ούτε μια δενδροφύτευση δεν έχει κάνει η Λάρκο έως τώρα. 
Οι νόμοι τα προβλέπουν αυτά, αλλά ποιος την ελέγχει... 
 Ισα ίσα της ανανεώνουν τις άδειες να ρίχνει τη σκουριά στη θάλασσα και να ερημοποιεί τα βουνά, τα οποία έχουν καεί τέσσερις φορές από τις φλόγες που ξέφυγαν από τις καμινάδες. 
Από τη θάλασσα στο βουνό 
 Τώρα θέλουν να ρίξουν όλη τη σκουριά στο βουνό. Βέβαια επί χρόνια ρίχνουν σκουριά και στην ξηρά. Το αποτέλεσμα είναι να έχουν δημιουργηθεί ολόκληρα βουνά. Προσφύγαμε στο Συμβούλιο της Επικρατείας για να σταματήσει επιτέλους η ασυδοσία. 
 Θέλουμε η δικαιοσύνη να επιβάλει μέτρα προστασίας και αποκατάστασης της περιοχής». 
 Σήμερα 60 κάτοικοι της Λάρυμνας απασχολούνται στη «ΛΑΡΚΟ» και ο κ. Χρήστος Σταματάκης, ένας εξ αυτών, μας είπε: «Εργάζομαι 25 χρόνια εδώ και επανειλημμένως έχω έρθει σε σύγκρουση με τους κατά καιρούς προϊσταμένους μου, γιατί η εταιρεία δεν τηρεί κανέναν περιβαλλοντικό όρο. Για παράδειγμα, τα υγρά απόβλητα διαφεύγουν από τη δεξαμενή - παγίδα που έχουν ανοίξει για να τα συγκρατεί και πάνε στη θάλασσα. 
 Το αποτέλεσμα είναι να δημιουργείται αφρός στην επιφάνεια, ο οποίος το καλοκαίρι είχε κατακλύσει τις παραλίες Αλυκές, Ιππόκαμπο, Δροσιά και έφτασε μέχρι τη Χαλκίδα και ακόμη και στην Εύβοια». 
Δίπλα στις ιχθυοκαλλιέργειες 
 Επί 24ώρου βάσεως φορτηγά πλοία αδειάζουν στον Βόρειο Ευβοϊκό δίπλα στις ιχθυοκαλλιέργειες πάνω από 5.000 τόνους σκουριάς, που είναι το απόβλητο της παραγωγής σιδηρονικέλιου της μεταλλουργίας «ΛΑΡΚΟ», ιδιοκτησίας Εθνικής Τράπεζας, ΔΕΗ και Δημοσίου.Ενώ σύμφωνα με τη Σύμβαση της Βαρκελώνης μετά το τέλος του 2004 η «ΛΑΡΚΟ» θα έπρεπε να είχε σταματήσει να απορρίπτει τα στερεά απόβλητά της στον Ευβοϊκό. Στα τέλη του 2004 με απόφαση (υπ αρ. πρωτ. Δ8/Γ/Φ.12.3α/23627/7762/31.12.04) των υπουργών Ανάπτυξης, Υγείας και Εμπορικής Ναυτιλίας εγκρίθηκε η χορήγηση ειδικής άδειας στην εταιρεία «ΓΜΜΑΕ ΛΑΡΚΟ» ισχύος 2 ετών, δηλαδή μέχρι 31-12-2006, για την απόρριψη των μεταλλουργικών σκουριών στα ανοιχτά του κόλπου της Λάρυμνας. 
Από ψαροχώρι... καρβουνοχώρι 
 Ο Σύλλογος Προστασίας Περιβάλλοντος η «Λάρυμνα» την περασμένη Τρίτη προσέφυγε στο Συμβούλιο της Επικρατείας κατά της «Λάρκο» για το ζήτημα της απόθεσης της σκουριάς στο βουνό. 
 «Πριν από το 1960, οπότε εγκαταστάθηκε εδώ η «Λάρκο», στην ευρύτερη περιοχή του Μαρτίνου υπήρχαν 150.000 αιγοπρόβατα και ένας τεράστιος ελαιώνας που ξεκινούσε από τον δρόμο του Ακραιφνίου κι έφτανε μέχρι εδώ στη θάλασσα. Ο κόσμος ζούσε πλουσιοπάροχα από την κτηνοτροφία, τη γεωργία και την αλιεία, γιατί η Λάρυμνα ήταν ο καλύτερος ψαρότοπος», θυμάται ο πρόεδρος του Συλλόγου «Λάρυμνα», κ. Χρήστος Ι. Σταματάκης, συνταξιούχος αυτοκινητιστής, ο οποίος γεννήθηκε και ζει στη Λάρυμνα. 
 «Εγώ όρκισα από μικρά τα παιδιά μου να μη δουλέψουν ποτέ στη Λάρκο και τα κατάφεραν. Το μετάλλευμα κατέστρεψε τη Λάρυμνα. Από ψαροχώρι έγινε καρβουνοχώρι... Η θάλασσα είναι απλησίαστη λόγω της σκουριάς. Πνιγόμαστε καθημερινά από τη ρύπανση. Δεν μπορούμε να σταθούμε πουθενά», εξηγεί ο κ. Σταματάκης. «Το εργοστάσιο μας ρυπαίνει μέρα - νύχτα, καθώς δουλεύει επί 24ώρου. Μάλιστα το βράδυ βάζουν τις μηχανές στο φουλ και ο καπνός που βγαίνει από την καμινάδα είναι κατάμαυρος. 
Η σκουριά είναι παντού 
 Ολοι αντιμετωπίζουμε πρόβλημα με τα μάτια μας που τσούζουν από την αιωρούμενη σκόνη. Οι γυναίκες σκουπίζουν όλη μέρα, αλλά μάταια. Η σκουριά είναι παντού και ανάλογα που φυσάει ο άνεμος μας πνίγει. Ειδικά όταν πνέει ο Χαλκιδαίικος (βοριάς) κλεινόμαστε μέσα. Και δεν είναι μόνο η σκουριά, είναι και τα αέρια από την καύση του κάρβουνου, του μαζούτ και του πετ - κοκ που καίνε στις μηχανές». 
 «Δεν έβαλα τα παιδιά μου στη ΛΑΡΚΟ, αν και είχα μέσο» 
 Ο κ. Γκίκας Σελέκος είναι ο άνθρωπος που ίδρυσε το 1965 το πρώτο σωματείο εργαζομένων στη μεταλλουργία «ΛΑΡΚΟ». Ο 75χρονος σήμερα συνταξιούχος θυμάται τις άθλιες συνθήκες εργασίας, τότε που δεν υπήρχε ούτε καμινάδα στο «εργοστάσιο». Τώρα είναι ο μόνος ζωντανός από τους συναδέλφους του και όπως λέει: 
 «Στους δέκα στην ηλικία μου, οι οκτώ έχουν φύγει... Πολλοί δεν πρόλαβαν να πάρουν σύνταξη. Δούλεψα 32 χρόνια στη ΛΑΡΚΟ και έφυγα πρόωρα, λόγω καρδιακής πάθησης. Ετσι έχασα και την αποζημίωση. Αλλοι πήραν 30 εκατομμύρια δραχμές και εγώ τρία. 
 Το 1965 πρωτοστάτησα και κάναμε σωματείο. Η καμινάδα η μεγάλη έγινε με αγώνα. Εκατόν δέκα μέρες απεργία. 
 Και την ευρεσιτεχνία της κοκκοποίησης του μεταλλεύματος που εφαρμόζει ακόμη και σήμερα η μεταλλουργία την εφηύρα εγώ. Τότε για αμοιβή μου έδωσαν 5.000 δραχμές και επειδή ανέβηκα στην κλίμακα φορολογήθηκα 6.000 δραχμές και έτσι μου τα πήρε η εφορία... Ακολούθως εμπορεύτηκαν την ευρεσιτεχνία μου, την πούλησαν και στους ξένους, αλλά εμένα δεν μου δωσαν φράγκο. 
 Οταν μπήκα στην αρχή στη ΛΑΡΚΟδεν ήξερα τις συνέπειες για την υγεία. Μετά τα παιδιά μου τα έδιωξα από δω. Ημουνα Αλφα εργοδηγός και είχα το μέσο να τα βάλω... Μου έλεγαν και οι άλλοι να τα βάλω κι είπα όχι. Οσο ζω εγώ, μακριά... 
Τυφλώνονται και τα ψάρια 
 Εδώ στραβώνονται μέχρι και τα ψάρια από τα πυριτικά. Δηλαδή οι σκουριές και τα υγρά απόβλητα που ρίχνουν στη θάλασσα, άμα βάλεις μετά το χέρι σου μέσα στο νερό όταν το βγάλεις είναι χρυσαφί από τα πυριτικά. Σκέψου τώρα τι γίνεται που ρίχνουν τη σκουριά στη θάλασσα από το 1966. Κι ο αφρός που είναι στην επιφάνεια της θάλασσας είναι από τη σκουριά που είναι ποτισμένη από μαζούτ και κάρβουνο»... 
(  το κείμενο ολόκληρο βρίσκεται στο:  http://www.huts.gr/modules.php?name=Forums&file=viewtopic&t=1213&postdays=0&postorder=asc&start=0 )
Έχετε λογαριασμό στο Pathfinder;
Γράψτε τους χαρακτήρες που φαίνονται στην εικόνα
ΠΡΟΦΙΛ
