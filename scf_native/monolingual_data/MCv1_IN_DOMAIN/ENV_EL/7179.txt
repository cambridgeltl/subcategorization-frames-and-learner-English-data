Η Κίνηση Πολιτών "ΜΑΛΙΑΚΟΣ S.O.S" είναι μια ανεξάρτητη, αγωνιστική, αυτόνομη συλλογικότητα κινηματικού χαρακτήρα. Μια αμεσοδημοκρατική, πλουραλιστική Κίνηση προβληματισμού, επικοινωνίας και τοπικής δράσης με βασικό σκοπό την ουσιαστική προώθηση των ζητημάτων, που αφορούν τη σωτηρία του Μαλιακού. Όσοι θέλετε να παίρνετε άμεση ενημέρωση για τον Μαλιακό, παρακαλούμε στείλτε e-mail στο: maliakos.sos@gmail.com
20 Μαϊ 2010
Τηλ 2231045910 6946285099 6932837696
Απαράδεκτη η ακύρωση των προστίμων από τον κ Νομάρχη
Λαμία, 18.5.2010
Βρισκόμαστε ένα χρόνο ακριβώς μετά την κρίση του Μαλιακού και τον θάνατο των ψαριών. Ως Πρωτοβουλία Ενεργών Πολιτών Λαμίας θεωρούμε ότι η κατάσταση του κόλπου συνεχίζει να χειροτερεύει χρόνο με το χρόνο. Ακόμα και σήμερα λέμε ότι ο “Μαλιακός αργοπεθαίνει”, γιατί δεν έχει γίνει τίποτα που να αναστρέφει την κατάσταση και να μας επιτρέπει να αισιοδοξούμε. Καμία από τις εστίες ρύπανσης του Μαλιακού δεν έχει αντιμετωπιστεί, όπως θα περίμενε κανείς. Και συγκεκριμένα:
Τα αστικά λύματα συνεχίζουν να πέφτουν όπως και πέρυσι στον Σπερχειό και στον Μαλιακό, αφού ούτε η επέκταση του Βιολογικού Καθαρισμού της Λαμίας έγινε, ούτε οι Βιολογικοί Στυλίδας και Σπερχειάδας – Μακρακώμης λειτούργησαν, ούτε λύθηκε κάποιο από τα προβλήματα του Βιολογικού Καμένων Βούρλων. Αντίθετα τα πράγματα επιδεινώθηκαν και λόγω των δύσκολων οικονομικών συνθηκών αλλά και κυρίως γιατί με την πάροδο του χρόνου τα συστήματα απαξιώνονται και οι δείκτες χειροτερεύουν.
Τα βιομηχανικά απόβλητα και τα απόβλητα των ελαιοτριβείων συνεχίζουν επίσης να διατίθενται με τον ίδιο τρόπο. Καταγγείλαμε πρόσφατα τις εικόνες στον Ξηριά Λαμίας με την ανεξέλεγκτη διάθεση λυμάτων, που, όλως παραδόξως, παρά τις καταγγελίες μας, καμιά αρμόδια υπηρεσία δεν είχε το σθένος να ασχοληθεί. Ο αγωγός της ΒΙΠΕ στο ανατολικό της άκρο κάθε τρεις και λίγο κατεβάζει τις νυχτερινές ώρες λύματα στην Τ3 τάφρο, με την οποία ποτίζουν οι αγρότες τα κτήματά τους και από κει φυσικά οδηγούνται στη θάλασσα. Και γίνεται αυτό νύχτα, γιατί τότε δεν τα βλέπει κανένας.
Καμία μέριμνα δεν έχει ληφθεί για τις ανεξέλεγκτες χωματερές κατά μήκος της λεκάνης του Σπερχειού και φυσικά οι χωματερές των Δήμων Σπερχειάδας και Μακρακώμης συνεχίζουν να λειτουργούν μέσα στην κοίτη.
Καμιά μέριμνα δεν έχει ληφθεί και για τα λιπάσματα και τα φυτοφάρμακα, αφού δεν συζητήθηκε ποτέ η δυνατότητα ένταξης των αγροτών σε πρόγραμμα απονιτροποίησης, ούτε έγινε κάποια προσπάθεια από κανέναν φορέα να μειωθούν οι ποσότητες των λιπασμάτων. Οι στάβλοι, οι κτηνοτροφικές μονάδες και τα τυροκομεία συνεχίζουν να λειτουργούν όπως και πριν.
Τα νερά του ποταμού διοχετεύονται στην ευθυγραμμισμένη Μεσαία Ανακουφιστική Τάφρο, τον Υπερχειλιστή, χωρίς καμιά Μελέτη Περιβαλλοντικών Επιπτώσεων. Ουσιαστικά καταργείται η κλασική κοίτη του ποταμού με τους μαιάνδρους, από το Μοσχοχώρι και κάτω• κι αυτό δεν απασχολεί κανέναν. Στα έργα των οδικών αξόνων και της γραμμής του ΟΣΕ κατά κοινή ομολογία δεν εφαρμόζονται περιβαλλοντικές μελέτες και περιβαλλοντικοί όροι, με τρανταχτά παραδείγματα τις αμμοληψίες και την τεχνητή λίμνη στο Βελλά Καραβομύλου και τους άλλους παράνομους “δανειοθάλαμους”.
Στις πρώτες επισκέψεις τους οι Επιθεωρητές Περιβάλλοντος κατέγραψαν τη μη εφαρμογή της περιβαλλοντικής νομοθεσίας από Δήμους και επιχειρήσεις. Ο Γενικός Επιθεωρητής Περιβάλλοντος κ Μέρκος στην πρόσφατη Ημερίδα του ΤΕΕ παρουσίασε τον κατάλογο των περιπτώσεων, που επιβλήθηκαν πρόστιμα. Ταυτόχρονα ο κ Μέρκος κατήγγειλε τον κ Νομάρχη, ο οποίος, με αδιαφανείς όρους, χωρίς καμιά δημοσιότητα, ακύρωσε ή μείωσε στο ελάχιστο αυτά τα πρόστιμα Ο καθένας μπορεί να υποψιαστεί με ποια κριτήρια και με ποιες πολιτικές και άλλες δεσμεύσεις έγινε αυτό... (δείτε συνημμένα τον κατάλογο των προστίμων και πώς μετατράπηκαν από τον κ Νομάρχη)
Το γεγονός αυτό μας ανησυχεί περισσότερο και το καταγγέλλουμε. Από τη μια μεριά έχουμε την έλλειψη της ουσιαστικής λειτουργίας των προληπτικών μηχανισμών ελέγχου των υπηρεσιών της Νομαρχίας και από την άλλη τους Επιθεωρητές Περιβάλλοντος, που κάνουν τον έλεγχο και οι οποίοι αντιμετωπίζουν την άρνηση του κ Νομάρχη να δεχθεί το ρόλο τους. Που σημαίνει ότι η έλλειψη προληπτικού ελέγχου είναι σκόπιμη. Κάποιοι κάνουν σκόπιμα «στραβά μάτια» και, υποκριτικά και μόνο στα λόγια, γίνονται «αυστηροί». Ο κ Μέρκος καταγγέλλοντας την πρακτική του κ Νομάρχη άφησε να εννοηθεί ότι θα κάνει προσφυγή κατά των αποφάσεων ακύρωσης των προστίμων.
Η Πρωτοβουλία Ενεργών Πολιτών Λαμίας πιστεύει ότι για τη σωτηρία του Μαλιακού αλλά και για την ανάκτηση της χαμένης αξιοπιστίας των πολιτών προς τη θάλασσα πρέπει να ληφθούν αυστηρά μέτρα, που να οδηγούν στην άμεση ή έστω την σταδιακή εξάλειψη των παραπάνω εστιών ρύπανσης. Ταυτόχρονα θεωρούμε αναγκαίο να επισημάνουμε τα εξής:
• Είναι απαραίτητη σήμερα η εγκατάσταση ενός αξιόπιστου δικτύου σταθμών μέτρησης της ποιότητας των νερών του κόλπου και των νερών του Σπερχειού.
• Μπορεί και πρέπει να βελτιωθεί η λειτουργία των Υπηρεσιών προληπτικού ελέγχου και κυρίως της Διεύθυνσης Περιβάλλοντος της Νομαρχιακής Αυτοδιοίκησης Φθιώτιδας και η στελέχωσή τους με ανάλογο επιστημονικό προσωπικό.
• Η καθυστέρηση στην χωροθέτηση και την κατασκευή των δύο ΧΥΤΑ στο νομό, μας οδηγεί στην πρόταση για αναθεώρηση και αλλαγή του Περιφερειακού Σχεδιασμού αξιοποιώντας τους υπάρχοντες ΧΥΤΑ στην Περιφέρεια και δημιουργώντας σταθμούς μεταφόρτωσης των απορριμμάτων σε κάθε επαρχία. Έτσι θα επιτευχθεί οικονομική και τεχνική βιωσιμότητα, αλλά και θα ξεπεραστεί το πρόβλημα της χωροθέτησης των δύο προβλεπόμενων.
• Παρακολουθούμε τις καθυστερήσεις σε σχέση με την πλήρη εφαρμογή της οδηγίας πλαίσιο 60/2000/ΕΕ για τα νερά, που πρέπει να ξεπεραστούν.
• Σε ό,τι αφορά στην προστατευόμενη περιοχή NATURA 2000, θεωρούμε ότι πρέπει να ολοκληρωθεί η διαδικασία αναθεώρησης των όρων και των ορίων, που είναι σε εκκρεμότητα, και να συσταθεί Ενιαίος Φορέας Διαχείρισης με τον Εθνικό Δρυμό της Οίτης, ως ενιαίο οικοσύστημα Οίτης- Σπερχειού – Μαλιακού.
• Να εξαντληθούν τα περιθώρια επανεξέτασης των εναλλακτικών λύσεων για τη χάραξη του αυτοκινητόδρομου Ε65, που προβλέπεται να περάσει μέσα στην κοιλάδα του Σπερχειού.
• Να χαρακτηρισθεί ο Σπερχειός και οι παραπόταμοί του ως “ευαίσθητοι αποδέκτες” και να ληφθούν τα ανάλογα νομοθετικά μέτρα.
• Να μελετηθεί η δυνατότητα ένταξης των καλλιεργήσιμων εκτάσεων στην κοιλάδα του Σπερχειού σε πρόγραμμα απονιτροποίησης και να ενισχυθούν τα προγράμματα βιολογικής γεωργίας με στόχο την ανάδειξη της κοιλάδας σε “Ζώνη Βιολογικής Γεωργίας”.
• Επειδή αυτό το διάστημα είναι σε εξέλιξη η διαβούλευση για το Χωροταξικό των Υδατοκαλλιεργειών, θεωρούμε ότι πρέπει να γίνει χωροθέτηση των ιχθυοτροφικών μονάδων εκτός των ορίων του Μαλιακού
Τέλος για τη βιώσιμη πορεία της περιοχής του Μαλιακού, η Πρωτοβουλία Ενεργών Πολιτών Λαμίας πιστεύει ότι απαιτείται Ολοκληρωμένη Μελέτη Διαχείρισης της παράκτιας ζώνης του κόλπου και της κοιλάδας του Σπερχειού, που να περιλαμβάνει όλες εκείνες τις οικονομικές δραστηριότητες οι οποίες είναι συμβατές με την προστασία του θαλάσσιου και του παράκτιου περιβάλλοντος, όπως:
- τον ήπιο τουρισμό (παράλιο, αγροτουρισμό, οικοτουρισμό, ιαματικό τουρισμό, ορεινό τουρισμό).
- τη βιώσιμη παράκτια αλιεία
- και τη βιολογική γεωργία με κύριο άξονα την ελιά, την ενίσχυση των τοπικών ποικιλιών, των τοπικών προϊόντων ποιότητας και προϊόντων ονομασίας.
Ένα μοντέλο διαχείρισης που θα σέβεται τους φυσικούς πόρους, με βάση την αρχή της βιωσιμότητας. Αυτά μπορούν να γίνουν πράξη μέσα από έναν ειλικρινή συνεχή διάλογο και με την συμμετοχή των φορέων και των κατοίκων της περιοχής. Είναι καιρός να αλλάξουν οι πολιτικές, να σταματήσουν οι υποχωρήσεις απέναντι στα συμφέροντα και τις πρόχειρες “αναπτυξιακές” λογικές. Μόνο έτσι θα μπορέσουμε να ανατρέψουμε την κατάσταση στον Μαλιακό και να μιλάμε για καθαρή θάλασσα για μας και τα παιδιά μας. Διαφορετικά, όπως επισημαίνουν και οι επιστήμονες, θα μιλάμε για μια μόνιμη απειλή και έναν μόνιμο κίνδυνο
Η γραμματεία
Αναρτήθηκε από ΜΑΛΙΑΚΟΣ S.O.S   στις 11:53 π.μ.
0 σχόλια:
ο Μαλιακός από την Κνημίδα
Πανώ στην Πλ Ελευθερίας στη Λαμία
Για Μένα
ΜΑΛΙΑΚΟΣ S.O.S
Η Κίνηση Πολιτών «ΜΑΛΙΑΚΟΣ S.O.S»  είναι μια ανεξάρτητη, αγωνιστική Κίνηση, μια αυτόνομη συλλογικότητα κινηματικού χαρακτήρα με δική της σκέψη και άποψη. Μια αμεσο-δημοκρατική, πλουραλιστική Κίνηση προβληματισμού, επικοινωνίας και τοπικής δράσης με βασικό σκοπό την ουσιαστική προώθηση των ζητημάτων, που αφορούν τη σωτηρία του Μαλιακού.
