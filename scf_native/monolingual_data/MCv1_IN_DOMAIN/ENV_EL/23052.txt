Archive for the ‘Αρθρα πολιτων’ Category
Υπαρχει παντα νερο στην επαρχια μας και οταν υπαρχει το μαζευουμε;
Το φραγμα Τζερτελιας λιγο πιο πανω θα ειναι μικρο η μεγαλο.Το βαρος του νερου μηπως προξενησει κατολισθησεις;
Μηπως απλα πρεπει να καθυστερησουμε τη αποροη των νερων με αναβαθμιδες ( μικρες βαθρες  ) και να αφησουμε το ποταμι να συνεχισει το χιλιοχρονο ταξιδι του προς τα Ιρια;
Το φυσικο τοπιο εχει τους δικους του ρυθμους και ισσοροπιες που πρπει να σεβαστουμε με καθε κοστος.
Ποτε λοιπον θα περνουμε νερο απο το Μπεντενι
ποσο νερο
Αυτα ειναι καποια ερωτηματα
July 20, 2009
Απο τον κ Β Γκατσο ελαβα το παρακατω αρθρο (θυμιζω πως εχω δημοσιευσει προ ημερων  μια ακομα τοποθετηση του για τα απορριμματα μεγαλης αξίας) ,και ελπιζω να τροφοδοτηθει ενας διαλογος που για την ωρα φαινεται να μην υπαρχει σχετικά με το νερό. Συν ιστολογοι ιδου πεδιον δοξης λαμπρον.
Στο αρθρο θα βρειτε αναφορα στην οδηγία 200/60 της ΕΕ την οδηγια θα την βρειτε εδω
Να σημειωθει πως οσα περιγραφει η οδηγια πρεπει να πραγματοποιηθουν στα επομενα εξη χρόνια (μεχρι το 2015) αλλιως οπως και με τα σκουπιδια θα εχουμε προστιμα.Για να γινει αυτο πρεπει να ξεκινησουμε σημερα  τις μετρησεις -καταγραφες ετσι που μετα απο εξη χρόνια να αρχίσει να περναει το προγραμμα σε εφαρμογή.
Η οδηγια για τα αστικα λυματα ειναι εδω
(Όσο γίνεται με απλά λόγια).
Το κάθε χωριό στη περιφέρειά του ανοίγει γεωτρήσεις και με ένα σύστημα αγωγών και δεξαμενών διοχετεύει το ‘πόσιμο’ νερό στον οικισμό του. Κατά κανόνα οι μετρητές που παρέχουν νερό στον καταναλωτή δεν λειτουργούν.
Κύρια αιτία νέων γεωτρήσεων είναι η εξάντληση των υφισταμένων, η εισροή μεγάλης ποσότητας θαλασσινού νερού, η ακαταλληλότητα του νερού λόγω οργανικού φορτίου, υπολειμμάτων λιπασμάτων κ.λ.π.
Το κάθε χωριό διαθέτει τα λύματά του κατευθείαν στη θάλασσα έτσι ως έχουν χωρίς καμία επεξεργασία ή σε μια ρεματιά και όπου πάνε. Τα ‘λύματα’ των χωριών δεν είναι μόνον του νοικοκυριού, αλλά και ό,τι άλλο ρίξουμε στην αποχέτευση, φυτοφάρμακα, χρώματα, διαλυτικά, κ.λ.π. Και τα βυτία, πριν τους βιολογικούς, άδειαζαν βόθρους και νύχτα πετούσαν το περιεχόμενο στη θάλασσα.
Ο κάθε αγρότης, ο κάθε κτηματίας νόμιμα ή παράνομα ανοίγει γεωτρήσεις για να καλύψει τις ανάγκες των καλλιεργειών του. Παράνομα βέβαια μπορεί να διαθέτει και νερό στην «αγορά των εξοχικών».
Οι εξοχικές κατοικίες νόμιμα ή παράνομα κάνουν ό,τι και ο αγρότης.
Το νερό που πήγε για πότισμα συμπαρασύροντας λιπάσματα, φυτοφάρμακα, φεύγει τελικά προς τη θάλασσα μέσω των υπογείων υδάτων.
Τα λύματα των εξοχικών πάνε στα υπόγεια ύδατα εκτός αυτά των πραγματικά στεγανών βόθρων που με οποιονδήποτε τρόπο πάλι στη θάλασσα καταλήγουν.
Στα μεγάλα ξενοδοχεία λειτουργούν σταθμοί βιολογικής επεξεργασίας των λυμάτων τους και χρησιμοποιούνται τα επεξεργασμένα λύματα για πότισμα ή διοχετεύονται με άδεια στη θάλασσα. Και τα κέντρα επεξεργασίας λυμάτων των δύο Δήμων μας διοχετεύουν τα επεξεργασμένα λύματα είτε στα υπόγεια νερά είτε στη θάλασσα κατόπιν αδείας.
Τα λιτρίβια μεταφέρουν τις μούργες στα κέντρα επεξεργασίας λυμάτων, ή σε υπαίθριους χωμάτινους αποδέκτες προς ‘επεξεργασία’ και διάθεση.
Τα νερά της βροχής που ξεπλένουν τις χωματερές πάνε και αυτά στα υπόγεια νερά και στη θάλασσα.
Δεν χρειάζεται να τις περιγράψουμε, γιατί υποτιμάμε την νοημοσύνη του αναγνώστη.
Μόνο να τονίσουμε πρέπει, ότι πριν περίπου το 1960, τότε που ήταν άγνωστα τα λιπάσματα, τα απορρυπαντικά, τα φυτοφάρμακα και η χρήση τεχνικών υλών και υλικών πολύ περιορισμένη, τότε που αντλούσαμε νερό από πηγάδια, είχαμε και καλό νερό παντού και καλές θάλασσες. Να θυμηθούμε ότι όλα τα λιτρίβια της Ερμιόνης ρίχνανε τις μούργες στο Λιμάνι και στα Μαντράκια, εκεί που κάθε χρόνο ξέπλεναν και περίπου 200 βαρέλια κρασιού. Τίποτα δεν πάθαινε ούτε το Λιμάνι ούτε τα Μαντράκια. Μάλιστα το Λιμάνι που ουσιαστικά δεχόταν όλες τις μούργες ήταν γεμάτο κεφάλους, λαβράκια, μουρμούρες. Κοπάδια ολόκληρα. Αντίθετα, μετά το 1970, η πολιτισμένη πια Ερμιόνη έζησε μέχρι σήμερα στο Λιμάνι της ντροπής, δηλαδή κυριολεκτικά μέσα σε ένα βόθρο, δαιμονοποιώντας τις μούργες και τα ρετσίνια των βαρελιών, όχι όμως και τα λύματα των νοικοκυριών και των καταστημάτων της.
Δεν ξέρουμε την ποιότητα των υπογείων νερών μας, ούτε των επιφανειακών (όταν υπάρχουν τέτοια).
Δεν ξέρουμε την ποιότητα των παρακτίων υδάτων μας.
Δεν ξέρουμε τις επιπτώσεις στο φυτικό και ζωικό βασίλειο.
Δεν υπάρχουν στοιχεία που να δείχνουν τη μεταβολή της ποιότητας αλλά και της ποσότητας των νερών μας χρόνο με το χρόνο.
Αυτό που ξέρουμε είναι ότι δεν πρέπει να πίνουμε νερό από κανένα πηγάδι ή γεώτρηση, όχι γιατί είναι υφάλμυρο, αλλά γιατί υπάρχει κίνδυνος να είναι μολυσμένο. Ούτε από τις βρύσες παρά μόνο εμφιαλωμένο.
Πού βαδίζουμε;
Στα τυφλά. Από την ενεργοποίηση παλαιών πηγαδιών …για πόσιμο, στα δίκτυα και τις δεξαμενές που θα φιλοξενούν νερό που θα φέρνουν υδροφόρα πλοία από …..άλλες περιοχές.
Από τις μονάδες αφαλάτωσης που θα μας δίνουν φτηνό, πολύ και καλό νερό (διάβαζε: ακριβό νερό μόνο για οικιακή χρήση γιατί ….δεν πίνεται. Στη Ερμούπολη της Σύρου το πρώτο που σου λένε όταν μπαίνεις στο ξενοδοχείο είναι «πίνετε εμφιαλωμένο, γιατί το νερό της βρύσης είναι από αφαλάτωση και δεν πίνεται, γιατί μυρίζει όπως της βαπορέτας στα καράβια»), στις γεωλογικές μελέτες για να βρούμε που στο καλό συγκεντρώνεται και κρύβεται το νερό της Ερμιονίδας.
Τι κάνουμε;
Βγάζουμε τις ανάγκες μας προς τα έξω «Θέλουμε, νερό, πολύ και καλό!». Σε ποιους απευθυνόμαστε; Στους βουλευτές μας και στους Δημάρχους μας. Και αυτοί τι μας απαντούν; Υπάρχει πάρα πολύ νερό, τόσο όσο δεν φαντάζεστε. Πού; Στον Ανάβαλο και αν δεν φτάσει αυτό που συλλέγεται με πεπαλαιωμένες εγκαταστάσεις του 1970, θα πιάσουμε τον Ανάβαλο στα βαθιά (άπιαστα πουλιά δέκα στον παρά). Ένας αγωγός χρειάζεται και έγινε η Ερμιονίδα η ‘χώρα του νερού’. Δεν χρειάζονται παρά κάποιες δεκάδες (ή εκατοντάδες;) ευρώ που σταδιακά οφείλει να μας τα δώσει το κράτος ή να τα πάρει από την Ευρωπαϊκή Ένωση.
Μέχρι να μας το φέρουνε φτιάχνουμε ένα φράγμα στη Τζερτζελιά και ποτίζουμε κάθε διψασμένο.
Άρα η Ερμιονίδα δεν έχει πρόβλημα νερού και πρόβλημα διάθεσης υγρών αποβλήτων, δεν έχει ανάγκη διαχείρισης και προστασίας υδάτινων πόρων. Συγχρόνως αποσιωπούμε την εύλογη απορία: Εδώ ο κόσμος σφάζεται για το νερό. Πώς θα συμβεί να μας παραχωρηθούν με τόσο χαμόγελο τα νερά του Ανάβαλου από τους κατοίκους του αργολικού κάμπου που δικαιωματικά τους ανήκουν ή από το φράγμα της Τζερτζελιάς όπου στα υποτιθέμενα νερά του, δικαιωματικά, έχουν τον πρώτο λόγο τα Ίρια και η γύρω περιοχή και όχι η Ερμιονίδα;
Η Ευρωπαϊκή Ένωση, όπως και κάθε εχέφρων πολίτης, αντιλαμβάνεται ότι το πρόβλημα του νερού είναι μείζον για την Ευρώπη και γι’ αυτό το λόγο έφτιαξε την Οδηγία 2000/60/ΕΚ η οποία θεσπίζει πλαίσιο κοινοτικής δράσης στον τομέα της πολιτικής των υδάτων. Δηλαδή επιβάλει (με νόμο) στα μέλη-κράτη της ορθολογική διαχείριση και προστασία των υδάτινων πόρων, άσχετα αν ορισμένα έχουν άφθονα και καλά νερά, γιατί θεωρεί το νερό όχι σαν ένα εμπορικό προϊόν, αλλά σαν κοινωνικό αγαθό, κληρονομιά που πρέπει να την προστατεύουμε .
Με το καλό να υποδεχθούμε τον Ανάβαλο και την Τζερτζελιά αλλά για την ως άνω οδηγία είναι απλώς καλοδεχούμενα τεχνικά έργα και τίποτ’ άλλο.
Πρόκειται γα ένα μεγάλο έργο, μεγαλύτερο από την ολική οικολογική διαχείριση αποβλήτων:
Δημιουργείται Εθνική Επιτροπή Υδάτων και Εθνικό Συμβούλιο Υδάτων με πρόεδρο τον εκάστοτε Υπουργό Περιβάλλοντος (αφού αποκτήσουμε πρώτα τέτοιο υπουργείο). Κάθε Περιφέρεια αποκτά Δνση Υδάτων η οποία πρέπει να συγκροτήσει συγκεκριμένο σχέδιο διαχείρισης και προστασίας υδάτινων πόρων μέχρι 22-12-2009 και να το θέσει σε εφαρμογή μέχρι 01-01-2012.
Άρα για την Ερμιονίδα την απόλυτη ευθύνη σχεδιασμού την έχει η Περιφέρεια Πελοποννήσου και μάλιστα το Διαμέρισμα Ανατολικής Πελοποννήσου που περιλαμβάνει κυρίως το νομό Αργολίδας.
Ο σχεδιασμός δεν γίνεται με βάση μια επαρχία ή ένα νομό αλλά με λεκάνες απορροής. Δηλαδή αν τραβήξουμε μια γραμμή από την κορυφογραμμή του Δυτικού Δίδυμου όρους προς Μαυροβούνι, Αδέρες έως τα Τσελεβίνια, ώστε όλα τα νερά να πέφτουν στη θάλασσα του Αργοσαρωνικού, αυτό είναι το μέρος του σχεδίου που περιλαμβάνει την Ερμιονίδα ασχέτως αν την περιλαμβάνει ολόκληρη ή περιλαμβάνει και ορισμένα τμήματα των γειτονικών μας επαρχιών. Αυτά δηλαδή είναι «τα νερά μας» που τελικά πέφτουν «στη θάλασσά μας». Μάλιστα στο σχεδιασμό περιλαμβάνονται και τα παράκτια ύδατα, δηλαδή τα νερά της θάλασσας σε απόσταση μέχρι περίπου 1 μίλι από την αμμουδιά (ουσιαστικά όλα τα νερά των κόλπων της περιοχής μας).
Έχει ρόλο η τοπική αυτοδιοίκηση στον σχεδιασμό αυτόν;
Όχι, είναι δουλειά της Περιφέρειας και οι δύο Δήμοι μας στο σχέδιο εμφανίζονται σαν εστίες ρύπανσης των νερών ως οικισμοί, ως βιολογικοί καθαρισμοί και ως σημαντικοί χρήστες νερού. Θα ακουστεί η γνώμη τους κατά τη διαβούλευση του σχεδίου αλλά ρόλος γι’ αυτούς δεν διαφαίνεται.
Συγκεκριμένα χρειάζεται:
Μία έμπειρη ομάδα επιστημόνων για την αποτύπωση επιφανειακών, παράκτιων, υπόγειων, μεταβατικών υδάτων (γεωλόγοι, τοπογράφοι, υδρολόγοι κ.λ.π.).
Μία ομάδα για τον προσδιορισμό των σημείων μέτρησης της ρύπανσης των νερών, των περιοχών που υπάρχουν ρυπογόνες δραστηριότητες, την πιθανή πορεία των ρύπων (περιβαλλοντολόγοι, χημικοί, βιολόγοι, κ.λ.π.).
Διαπιστευμένα εργαστήρια χημικών αναλύσεων, βιολογικών κ.λ.π., δηλαδή εργαστήρια που τα αποτελέσματα τους είναι έγκυρα και αποδεκτά για κάθε νόμιμη χρήση.
Διαπιστευμένα συνεργεία δειγματοληψιών.
Μπορεί βέβαια να συμβληθεί και με ειδικά ινστιτούτα όπως, για παράδειγμα, το ΕΛ.ΚΕ.Θ.Ε. (Ελληνικό Κέντρο Θαλασσίων Ερευνών), που είναι το πλέον αξιόπιστο και έγκυρο για έρευνα στη θάλασσα και στον βυθό βάσει διεθνών προδιαγραφών δειγματοληψίας και αναλύσεων, το οποίο διαθέτει άριστο εξοπλισμό και εργαστήρια.
Αυτό το δυνατό επιτελείο πρέπει να κάνει την παρακάτω δουλειά:
Να αποτυπώσει σε χάρτες τους χειμάρρους και τα ρέματα της περιοχής μας, να περιγράψει την παροχή υδάτων μέσα στο χρόνο, την πορεία των νερών μέχρι τη θάλασσα, τυχούσες φυσικές ή τεχνικές λίμνες, τόπους ειδικής προστασίας (βάλτοι, φαράγγια, υγροβιότοποι, λιμνοθάλασσες κ.λ.π.) και όλα αυτά με μεγάλη ακρίβεια δηλαδή με χρήση γεωγραφικών συντεταγμένων μέσω δορυφορικών συστημάτων. Επίσης να σημειώσει τις περιοχές που παίζουν ρόλο στη συγκέντρωση νερού που προορίζεται για πόσιμο, ώστε να τύχουν ειδικής προστασίας.
Να αποτυπώσει τα υπόγεια ύδατα, την πορεία τους προς τη θάλασσα, το είδος του εδάφους που διαπερνούν.
Στην παράκτια ζώνη να αποτυπώσει τα ρέματα του βυθού, την κίνησή τους, τη φύση του βυθού και άλλα στοιχεία.
Να αποτυπώσει όλες τις λήψεις νερού (γεωτρήσεις, πηγάδια, επιφανειακές λήψεις) με παροχή μεγαλύτερη από αυτήν που επιτρέπει ο νόμος για οικογενειακή χρήση σε κάθε κτήμα. Για αυτές τις λήψεις να ελέγξει την νομιμότητά τους, αν έχουν άδεια χρήσης νερού, αν τηρούν τους όρους αυτής της άδειας κ.λ.π.
Να αποτυπώσει με ακρίβεια όλες τις θέσεις που μπορεί να διοχετεύσουν ρύπους στα ύδατα. Δηλαδή οικισμούς, ξενοδοχειακά συγκροτήματα, πυκνές συστάδες εξοχικών, σταθμούς επεξεργασίας λυμάτων, μονάδες αφαλάτωσης, χώρους υγειονομικής ταφής αποβλήτων (ΧΥΤΑ), βιομηχανίες, βιοτεχνίες, συστάδες θερμοκηπίων, θέσεις έντονης χρήσης λιπασμάτων και φυτοφαρμάκων, λιτρίβια, βουστάσια, χοιροστάσια και ό,τι άλλο.
Να απλώσει ένα σύνολο σταθερών σημείων δειγματοληψίας και να προσδιορίσει τον αριθμό των δειγματοληψιών κατά έτος αλλά και τις συγκεκριμένες ημερομηνίες δειγματοληψίας, λαμβάνοντας υπ’ όψιν όλα τα παραπάνω. Για παράδειγμα: Στον χείμαρρο του Καταφυκιού θα ορίσει 4 σημεία δειγματοληψίας και θα λαμβάνει δείγματα τους χειμερινούς μήνες που τρέχει το νερό. Το ίδιο θα γίνει και σε άλλα σημαντικά ρέματα. Μέσα σε οικισμούς, κοντά σε εργοστάσια και βιοτεχνίες, μέσα σε ξενοδοχειακές μονάδες, στα κέντρα επεξεργασίας λυμάτων, στους ΧΥΤΑ, κατά μήκος σημαντικών ρεμάτων, στους κάμπους, θα κάνει γεωτρήσεις για να παίρνει δείγματα υπογείων υδάτων, ή θα χρησιμοποιεί ήδη υπάρχουσες μεγάλες γεωτρήσεις. Στα παράκτια ύδατα θα ορίσει σταθερά σημεία δειγματοληψιών νερού και βυθού κυρίως σε σημεία που κάνει μπάνιο πολύς κόσμος, σε λιμάνια, σε λιμνοθάλασσες, κοντά στα ξενοδοχειακά συγκροτήματα, κοντά σε ιχθυοκαλλιέργειες. Μάλιστα στα παράκτια ύδατα, στις λιμνοθάλασσες, θα γίνεται και παρακολούθηση της μόλυνσης στα ψάρια και σε θαλάσσια είδη που ζουν στον βυθό, θα παρακολουθείται η χλωρίδα και η πανίδα κ.λ.π., κ.λ.π.
Όλες οι μετρήσεις και οι διαπιστώσεις αρχειοθετούνται και έτσι μπαίνει υπό πλήρη παρακολούθηση και επιτήρηση η περιοχή μας. Λεπτομερείς εκθέσεις αποστέλλονται στην Εθνική Επιτροπή Υδάτων η οποία συντάσσει την γενική έκθεση της χώρας μας προς την Ευρωπαϊκή Ένωση.
Ο αρχικός στόχος είναι μέσα σε δύο – τρία χρόνια να συγκεντρωθούν πλήρη στοιχεία που να αποτυπώνουν αξιόπιστα και έγκυρα την κατάσταση των υδάτων στην περιοχή μας. Τελικός στόχος είναι η διατήρηση αυτής της κατάστασης και η λήψη μέτρων βελτίωσης όπου χρειάζεται. Εννοείται ότι σε οποιαδήποτε θέση διαπιστούται χειροτέρευση της κατάστασης, τότε γίνεται έρευνα, εντοπίζεται η πηγή των ρύπων και εφαρμόζεται η αρχή «ο ρυπαίνων πληρώνει», αρχικά με πρόστιμα, τελικά με την αφαίρεση της άδειας λειτουργίας.
Το όλον εγχείρημα δεν αποσκοπεί στον να φέρει τα ύδατα της περιοχής μας στην ιδανική φυσική κατάσταση πριν δηλαδή εμφανιστεί ……ο άνθρωπος στην Ερμιόνιδα. Λαμβάνεται πλήρως υπ’ όψιν η δραστηριότητα που αναπτύσσει ο άνθρωπος και σαν σημείο αναφοράς λαμβάνεται μία κατάσταση στα ύδατα η οποία υπάρχει σήμερα και όχι μία πριν 50 χρόνια. Αν διαπιστωθεί για παράδειγμα ότι σε ένα κάμπο το νερό είναι κατάλληλο μόνο για πότισμα αλλά όχι κατάλληλο για πόσιμο, βελτίωση σημαίνει να γίνει το νερό καταλληλότερο για πότισμα και ευαίσθητων καλλιεργειών και όχι να κλείσουν στάνες, να κλείσουν εξοχικά, βιοτεχνίες κ.λ.π. για να γίνει το νερό πόσιμο. Κάτι τέτοιο είναι ουτοπία τουλάχιστον για σήμερα. Αντίθετα, αν τα δύο κύρια ποταμάκια (βρίσκονται σε λεκάνες απορροής πίσω από την γραμμή που προαναφέραμε) που θα γεμίζουν το μελλοντικό φράγμα της Τζερτζελιάς με πόσιμο νερό μεταφέρουν ρύπους κατά τη ροή τους επηρεάζοντας την ποιότητα του νερού, τότε θα ληφθεί κάθε μέτρο (μετατόπιση στανών, πλήρης απαγόρευση λιπασμάτων και φυτοφαρμάκων στα παρόχθια κτήματα, περίφραξη σε ευπαθή σημεία κ.λ.π.), ώστε να προστατευτεί πλήρως το πόσιμο νερό ως κοινωνικό αγαθό. Αν στα παράκτια ύδατα χειροτερεύει η κατάσταση της πανίδας και χλωρίδας, εμφανίζονται ρύποι κ.λ.π. θα λαμβάνονται μέτρα και εδώ βάσει της αρχής «ο ρυπαίνων πληρώνει». Αν διαπιστωθεί ότι κοντά στο σημείο που απορρίπτει στη θάλασσα τα επεξεργασμένα λύματα ο βιολογικός σταθμός Ερμιόνης υπάρχει αλλοίωση στη χλωρίδα και την πανίδα και μετρώνται ορισμένοι ρύποι πέραν του κανονικού, τότε γίνεται πλήρης έλεγχος στον σταθμό, στα αρχεία καταγραφής των ημερήσιων τιμών των ρύπων στα επεξεργασμένα λύματα και αν όλα βρεθούν κανονικά, τότε ρύπανση υπάρχει, αλλά ο σταθμός λειτουργεί στα πλαίσια των περιβαλλοντικών όρων του. Αν αυτή είναι η τεχνολογία του σταθμού πρέπει να αποδεχτεί το όλο σύστημα τη ρύπανση, μέχρι να βγει άλλη καλύτερη τεχνολογία η οποία βέβαια θα γίνει και με νόμο υποχρεωτική για τους βιολογικούς σταθμούς. Η απολυτότητα, το κυνήγι του ανέφικτου είναι παραλογισμός, δεν είναι οικολογική συνείδηση.
Η Οδηγία 60 σε ένα παράρτημά της αναγράφει σαφώς τους ρύπους προτεραιότητας. Είναι μια ομάδα ρύπων (βαριά μέταλλα, οργανικές ενώσεις κ.λ.π.) που προέρχονται από ανθρώπινη δραστηριότητα και όχι από τη φύση (δάση, πετρώματα κ.λ.π.). Στόχος είναι με τη λήψη κατάλληλων μέτρων οι ρύποι αυτοί να ανιχνεύονται στα ύδατα κάτω από τα όρια που θέτει η εθνική ή η ευρωπαϊκή νομοθεσία.
Ο σχεδιασμός αφορά κυρίως την ποιότητα των υδάτων αλλά όπου η ποιότητα δεν ικανοποιεί και μάλιστα διαπιστούται χειροτέρευση, τότε λαμβάνονται και ποσοτικά μέτρα, απαγόρευση γεωτρήσεων, περιορισμοί στην αντλούμενη ποσότητα.
Εύλογα ερωτήματα:
Μα είναι εφικτός και εφαρμόσιμος ένας τέτοιος σχεδιασμός σε εθνικό επίπεδο και μάλιστα από δημόσια κατ’ ουσίαν υπηρεσία;
Είναι. Υπάρχουν σε επίπεδο περιφέρειας ικανότατα στελέχη και επιστήμονες που αν ελευθερωθούν από την πάγια δημοσιοϋπαλληλική νοοτροπία και την μικροπολιτική μπορούν να κάνουν αυτή τη δουλειά τέλεια όπως τη κάνουν και στη Βόρεια Ευρώπη οι συνάδελφοί τους. Βέβαια απόλυτα υπαρκτός ο φόβος νέων κομματικών διορισμών με την γνωστή εμπλοκή και των τοπικών και περιφερειακών αρχόντων και η δημιουργία μιας ακόμη ελληνικής εικονικής πραγματικότητας.
Μα έχει η χώρα μας τέτοια τέλεια εργαστήρια, τέτοια ινστιτούτα;
Η συνεργασία με Πανεπιστήμια – Πολυτεχνεία Πατρών, Αθηνών, Μετσόβειο, ΕΛΚΕΘΕ θα σας πείσει ότι έχει και παρά έχει. Άλλωστε σήμερα είναι τέτοια η τεχνική πρόοδος που μέσω δορυφόρων μπορεί η Δνση Υδάτων να ‘βλέπει’ το τι γίνεται στην Ερμιονίδα με ακρίβεια μέτρου και να παίρνει τα αποτελέσματα αναλύσεων αυτόματα από κάθε θέση δειγματοληψίας.
Μα χρειάζονται ένα σωρό χρήματα, που θα βρεθούν;
Εδώ ας είναι καλά η μαμά Ευρώπη (άλλη ονομασία: Κουτόφραγκοι) η οποία δίνει, γιατί ξέρει με το χρόνο ότι ο σχεδιασμός αυτός θα τα βγάλει με το παραπάνω τα λεφτά του από τα γενικά οφέλη της τοπικής μας κοινωνίας. Άλλωστε είναι ένα έξοχο έργο πολιτισμού, ανακτάμε την έξοχη φύση μας, τις καθαρές θάλασσες μας, τα καθαρά υπόγεια νερά μας, δεν αναβιώνουμε το αμίλητο νερό για να προσελκύσουμε κανένα τουρίστα στα φαγάδικά μας.
Υπάρχει κανένα παράδειγμα εφαρμογής αυτού του σχεδιασμού σε μια λεκάνη απορροής στη χώρα μας;
Όχι βέβαια γιατί είναι πολύ νωρίς. Πρώτα θα περάσουν όλες οι προθεσμίες, θα περάσουν και όλες οι παρατάσεις που θα ζητήσουμε, και όταν θα αρχίσουν τα πρόστιμα (όπως δηλαδή συνέβη και με τις χωματερές), τότε θα αρχίσουμε με βία το όλον εγχείρημα και ο Θεός βοηθός.
Παρόλα αυτά στο Θριάσιο Πεδίο όπου είναι συγκεντρωμένο το 40% της ελληνικής βιομηχανίας, πλήθος βιοτεχνιών αποθηκών κ.λ.π.,  όπου υπάρχει η μεγαλύτερη στην Ελλάδα χωματερή των Λιοσίων, ο μεγαλύτερος σταθμός της χώρας μας επεξεργασίας λυμάτων στην Ψυτάλλεια, πλοία που δένουν στον κόλπο της Ελευσίνας ή ξεφορτώνουν καθημερινά, έχει, κατά κάποιο τρόπο μερικά, εφαρμοστεί ένας τέτοιος σχεδιασμός, όμως όχι από μία κεντρική υπηρεσία αλλά από έρευνες Πανεπιστημίων, Πολυτεχνείων, Ινστιτούτων, Δήμου Ελευσίνας κ.λ.π.
Η περιοχή αυτή με τη θαλάσσια ζώνη από τον Ισθμό της Κορίνθου μέχρι την Αίγινα και το Σούνιο έχει ερευνηθεί και παρακολουθείται χρόνια τώρα. Ο Δήμος Ελευσίνας μετράει συστηματικά την ποιότητα των νερών και του βυθού στον κόλπο της Ελευσίνας σε σταθερά σημεία και δημοσιεύει τα αποτελέσματα. Το ίδιο κάνει το ΕΛΚΕΘΕ για την ευρύτερη θάλασσα μέχρι την Αίγινα, το Πανεπιστήμιο Αθηνών κυρίως στο θαλάσσιο χώρο γύρω από την Ψυτάλλεια, αλλά και στην πεδιάδα του Ασπρόπυργου και της Ελευσίνας με στόχο την ποιότητα των υπογείων υδάτων. Ο καθένας μπορεί μέσω του Internet να εντοπίσει όλες αυτές τις έρευνες και αποτυπώσεις της ρύπανσης και πραγματικά θα εντυπωσιαστεί με τη δουλειά που έχει γίνει και τα πολύτιμα συμπεράσματα που έχουν εξαχθεί.
Μα έχουμε στην Ερμιονίδα τόσο εκτεταμένο πρόβλημα ρύπανσης των υδάτων, ώστε να απαιτείται ένας τέτοιος σχεδιασμός;
Η αλήθεια είναι ότι δεν έχουμε βιομηχανίες, ούτε ρυπαίνουσες βιοτεχνίες και ως εκ τούτου δεν έχουμε προβλήματα τύπου Θριασίου Πεδίου ή Ασωπού ποταμού ή ποταμιών της Βόρειας Ελλάδας που διασχίζουν δύο – τρία κράτη πριν εκβάλλουν στο Αιγαίο.
Όμως κανένας πια δεν πίνει νερό άφοβα από πηγάδι, γεώτρηση, πηγή, ούτε από ρέοντα ύδατα και έχουμε πλήρη άγνοια για το είδος και το βαθμό ρύπανσης όλων των υδάτων μας.
Τα λύματα πλήθους εξοχικών πάνε κατευθείαν στα υπόγεια νερά. Οι παλιότεροι θα θυμούνται ότι η Ερμιόνη έπαιρνε νερό πολύ καλής ποιότητας από το πηγάδι στα Δισκούρια και το έδινε κάθε Παρασκευή για πόσιμο στον οικισμό. Μάλιστα είχε φτιάξει η Κοινότητα δεξαμενή και αγωγούς που είχαν στοιχίσει πολλά χρήματα. Μόλις όμως στους περιμετρικούς λόφους ξεφύτρωσαν τα πρώτα εξοχικά, το πηγάδι γέμισε παθογόνα βακτήρια και άλλους ρύπους και σφραγίστηκε. Οικολογική αντιμετώπιση με τον εν λόγω σχεδιασμό της οδηγίας 60 θα ήταν να πληρώσουν πρόστιμο τα εξοχικά, να σφραγιστούν οι βόθροι τους και να φτιαχτούν νέοι, και να γίνει εκεί γεώτρηση παρακολούθησης, και όχι να σφραγιστεί το πηγάδι. Βέβαια καθόλου παράξενο στα εξοχικά αυτά να απολαμβάνουν την φύση των Δισκουριών και οικολόγοι οι οποίοι να …. μάχονται για την ρύπανση σε άλλη περιοχή της Ερμιονίδας. Ο Δήμος Ερμιόνης μάλιστα βάσει της αρχής «ο ρυπαίνων πληρώνει» μπορεί μέσω του σχεδιασμού να απαιτήσει την πιστοποίηση της πηγής ρύπανσης του πηγαδιού του και την απορρύπανση με έξοδα των γύρω εξοχικών! Έτσι για τον σχεδιασμό η εξοχική κατοικία είναι εν δυνάμει πηγή ρύπανσης, πόσο μάλλον η συστάδα εξοχικών.
Τα νερά μας είναι πλέον ισχυρώς υφάλμυρα. Απαιτείται βελτίωση με οποιοδήποτε τρόπο και με περιορισμούς στην άντληση και με φράγματα και με Ανάβαλο, και με μονάδες αφαλάτωσης. Ο σχεδιασμός είναι θετικότατος για οποιαδήποτε δράση που βελτιώνει την ποιότητα των υδάτων, αλλά ας έχουμε και το κόστος υπ’ όψιν.
Όλοι αγοράζουμε νερό στο μπουκάλι. Τα δίκτυα των οικισμών μας παρέχουν νερό μόνον για οικιακή χρήση.
Οι σταθμοί επεξεργασίας λυμάτων των Δήμων μας δεν είναι και ό,τι καλύτερο. Ο Κάμπος του Κρανιδίου ‘βρωμά και ζένει’ και κανείς δεν ξέρει τι γίνεται υπογείως. Ο της Ερμιόνης διαχέει μυρουδιά που φτάνει στον οικισμό κάθε τόσο και στη Ντάρδιζα, και τα επεξεργασμένα λύματα που απορρίπτει στα βράχια του Κροθιού και στη συνέχεια πέφτουν σαν καταρράκτης στη θάλασσα, δεν είναι ό,τι καλύτερο. Είναι βέβαια κοινωνικώς αναγκαίο για να ξεβρομίσουν οι οικισμοί και τα λιμάνια μας, αλλά με μέτρο το τι γίνεται στην Ευρώπη, είναι απαράδεκτη πια αυτή η κατάσταση και δεν δικαιολογείται άλλο από την κοινωνική ανάγκη. Δεν βγάζουν ό,τι καλύτερο και οι βιολογικοί σταθμοί ξενοδοχείων.
Οι ψαράδες μας από τη δεκαετία του 1970 έχουν παρατηρήσει ότι με τις βροχές τα στρείδια τα παράκτια ανοίγουν και ψοφάνε. Εξω έξω στους κόλπους μας ελάχιστα τα μικρά χταπόδια, οι πέρκες κ.λ.π. Όχι από την υπεραλίευση, αλλά από τα λιπάσματα και τα φυτοφάρμακα που μεταφέρονται με τις βροχές και το υπόγεια νερά. Μικροί οι πανέμορφοι κόλποι μας και σχετικώς στάσιμα τα νερά τους.
Οι αγρότες μας εγκατέλειψαν την καλλιέργεια εσπεριδοειδών λόγω ποιότητας νερού. Είναι δε τόσο παγιωμένο μέσα τους, ότι είμαστε καταδικασμένοι να έχουμε υφάλμυρα νερά, που αντί να κινητοποιούνται προς βελτίωση των υδάτων, αναζητούν καλλιέργειες, όπως τα ρόδια, που να αντέχουν το υφάλμυρο νερό. Σε λίγο θα αναζητούν φυτά που να αντέχουν το θαλασσινό.
Πού αποβλέπει αυτή η οδηγία, ποιο το όραμα για την Ερμιονίδα και κάθε τόπο που δεν έχει ποτάμια και βροχές;
Ας κλείσουμε τα μάτια και θα δούμε μια Ερμιονίδα με πολλά μικρά φράγματα κατά μήκος των χειμάρρων της και των ρεμάτων της (προφητικό το σχέδιο που είχε φτιάξει σε ένα άρθρο του στη «Φωνή της Ερμιόνης» ο αείμνηστος Παντελής Μήτσου). Δύο τρεις περιοχές προστατευμένες για τη λήψη και διανομή πόσιμου νερού στους κυρίως οικισμούς. Ένα δίκτυο νερού για πότισμα που θα απλώνεται σε όλη την επαρχεία και με μετρητή θα παίρνει το κάθε αγρόκτημα και τα εξοχικά όσο χρειάζεται (με πληρωμή ανάλογα την κατανάλωση και τη χρήση και τον χρήστη). Ιδιωτικές γεωτρήσεις δεν υπάρχουν πλέον ή υπάρχουν μόνον σε μακρινά μέρη πλήρως ελεγχόμενες. Όσες έχουν απομείνει είναι δημόσιου χαρακτήρα, πλήρως ελεγχόμενες και τροφοδοτούν μαζί με τα φράγματα, ίσως και τον Ανάβαλο το κοινό δίκτυο διανομής του ποτιστικού ή του πόσιμου νερού. Ίσως κάποιες μονάδες αφαλάτωσης να συμπληρώνουν το όλο σύστημα.
Όλοι οι βιολογικοί σταθμοί επεξεργασίας λυμάτων έχουν τέτοια τεχνολογία, ώστε το νερό τους να διοχετεύεται στους κάμπους για πότισμα.
Βέβαια, μόλις ξανανοίξουμε τα μάτια μας θα πούμε το κλασικό: «όνειρα με τον ……… ξεσκέπαστο!».
Η προηγούμενη αγροτική κοινωνία μας πότιζε τα ζώα και έπαιρνε νερό κυρίως από δημόσια πηγάδια που τα προστάτευε απόλυτα. Το νερό δηλαδή ήταν κοινωνικό αγαθό υπό αυστηρό έλεγχο και επιτήρηση (όχι, δεν αστυνόμευε η πολιτεία τα δημόσια πηγάδια αλλά η άγραφη κοινωνική συναίνεση δηλαδή η αιδώς. Αν κάποιος δεν σεβόταν το πηγάδι και έκανε έστω και την παραμικρή ενέργεια ρύπανσης ή καταστροφής, μόλις γινόταν γνωστό, σταματούσαν να του μιλούν, δεν συναλλάσσονταν μαζί του, δεν τον προτιμούσαν για εργάτη, έκοβαν το κατάστημά του και του έδειχναν με κάθε τρόπο ότι μόνο με έμπρακτη συγνώμη θα επανέλθει στο σώμα της κοινότητας).
Πρέπει να επιστρέψουμε, τηρουμένων των αναλογιών, σε αυτή τη σοφία των παππούδων μας.
Ιουνίου 1, 2009 in Νερό
Σηκώνω το τριτο σημαντικο αρθρο του κ. Γκατσου μια  πολυ σημαντική παρουσιαση του θεματος   αφαλάτωση -νερό, και την ιδια στιγμη , καταθεση των προτασεων του.
Υπαρχουν ανθρωποι που εχουν γνωση, εχουν θεση, εχουν διαθεση να βοηθησουν, για μια αλλη κατευθυνση επιλυσης των προβληματων της περιοχής μας.  
Ας μην αφησουμε τις προτασεις τους στο συρταρι, ας μην προχωρησουμε (οπως μεχρι τωρα ) αυτοσχεδιαζοντας στο σκοταδι, χωρις διαλογο και ενημερωση.
Πρεπει να ανοιξει ενας συνεχής και εντατικος διαλογος μεσα στην τοπικη κοινωνία  και οι αποφασεις που θα παρθουν γυρω απο το μελλον μας να στηριχτουν στην γνωση και την λογικη.
Γειτονες και φιλοι της περιοχής διαδωστε το αρθρο του κ Γκατσου να αποκτησουμε  ολοι μια πιο καθαρη εικονα για το θεμα αφαλατωση.Με τον ενα η τον αλλο τροπο θα μας απασχολησει ξανα και ξανα.
Το αρθρο του κ Γκατσου
ΜΟΝΑΔΕΣ ΑΦΑΛΑΤΩΣΗΣ ΚΑΙ ΕΠΙΠΤΩΣΕΙΣ ΣΤΟΝ ΕΥΡΥΤΕΡΟ ΟΡΜΟ ΚΟΙΛΑΔΙΑ, ΟΡΜΟ ΚΑΡΤΕΡΟ, ΣΤΟΝ ΚΑΜΠΟ ΚΡΑΝΙΔΙΟΥ ΚΑΙ ΣΤΟ ΣΑΛΑΝΤΙ .
(Όσο γίνεται με απλά λόγια).
Το άρθρο δεν ενδιαφέρεται αν οι τυχούσες μονάδες αφαλάτωσης στην περιοχή αυτή είναι δημοτικές, κρατικές, ιδιωτικές, συνεταιρικές, σοσιαλιστικές ή καπιταλιστικές. Το κύριο ερώτημα είναι: Ποιες είναι οι πλέον πιθανές επιπτώσεις στο περιβάλλον από τη λειτουργίας τους;
Δεχόμεθα λειτουργία μεγάλης μονάδας αφαλάτωσης θαλασσινού νερού των 40000 κ.μ. /ημέρα στο βάθος του κολπίσκου της Κοιλάδας κοντά στο εκκλησάκι. Επίσης δεχόμεθα ότι δεν υπάρχουν υπηρεσίες που να απαιτούν άδειες κ.λ.π., δηλαδή ο ιδιοκτήτης της μονάδας δεν έχει άλλους περιορισμούς εκτός από το κόστος εγκατάστασης και λειτουργίας.
Η μονάδα αυτή θα αντλεί 80000 κ.μ./ημέρα, θα στέλνει σε ένα σύστημα διανομής 40000 κ.μ./ημέρα αφαλατωμένο νερό και θα επιστρέφει στη θάλασσα 40000 κ.μ./ημέρα άλμη  η οποία όχι μόνον θα έχει διπλάσιο  αλάτι από ό,τι έχει το θαλασσινό νερό(38 κιλά αλάτι στο τόνο έχει το θαλασσινό, 76 έχει η άλμη ), αλλά και άλλους ρύπους από τα πρόσθετα χημικά και από την διάβρωση του εξοπλισμού της μονάδας αφαλάτωσης. 
Το προς το εκκλησάκι τμήμα του κολπίσκου είναι αβαθές και μόλις στην ευθεία χωριό Κοιλάδας – σπήλαιο Φράχθι πιάνει τα 4 μέτρα. Το νερό που περιέχει είναι περί τα 1500000 κ.μ.
Το προς το νησάκι υπόλοιπο τμήμα είναι λίγο βαθύτερο αλλά προς το ακρωτήριο Κόκκινος ο βυθός είναι υπερυψωμένος και αυτό έχει μεγάλη σημασία. Το νερό που περιέχει είναι περίπου 6000000 κ.μ. 
Η πιο φτηνή λύση θα ήταν να πάρει η μονάδα νερό με μια τάφρο πλάτους 6 μέτρων και ύψους 1 μέτρο ανοιγμένη στην ακτή κάτω από το εκκλησάκι. Στη τάφρο το νερό θα τρέχει με 9 μέτρα το πρώτο λεπτό! Ποτάμι ολόκληρο. Σε 19 μέρες θα έχει ρουφήξει όλο το νερό του αβαθούς τμήματος. Δηλαδή το βασικό ρέμα στον κόλπο θα είναι να έρχεται νερό συνέχεια μέσα στον κολπίσκο και να φεύγει προς τη μονάδα αφαλάτωσης.
Για λόγους οικονομίας, ένας αγωγός παίρνει την άλμη και την ρίχνει στον γιαλό κοντά στο νταμάρι του Φράχθι. Η άλμη αμέσως θα ενταχθεί στο τεχνητό ρέμα που πάει προς την τάφρο και θα μπει όλη στη Μονάδα αφαλάτωσης. Τώρα το νερό του αβαθούς τμήματος θα γίνεται όλο και πιο αλμυρό, η απορριπτόμενη άλμη όλο και πιο αλμυρή και εντός ολίγων ημερών η Μονάδα αφαλάτωσης θα ….παστωθεί, δηλαδή θα τα παίξει. 
Παραβλέπουμε το τεράστιο πρόβλημα της ποιότητας του νερού εισόδου στη μονάδα (λάσπη, φύκια, ψαράκια, γόνος κ.λ.π.). 
Ακόμη και να επέμενε ένας επενδυτής σε μια τέτοια φτηνή λύση, ο πωλητής της μονάδας, για να προστατεύσει το κύρος του, θα του έλεγε ότι αυτά δεν είναι σοβαρά πράγματα και ο πιο απλός μελετητής θα του έλεγε ότι θα μπορούσε να στηθεί με αυτόν τον τρόπο μια μονάδα 100 κ.μ./ημέρα και τίποτα παραπάνω.
Ο επενδυτής επιμένει ότι θέλει 40000 κ.μ./ημέρα.
Τότε ο πωλητής του προτείνει: Φτιάξε έναν αγωγό και πάρε πεντακάθαρο νερό από το ακρωτήριο Κόκκινος και φέρτο στη μονάδα σου. Την άλμη πέτα την με ένα κανάλι στο γιαλό, δίπλα από το εκκλησάκι. Θα τη διαλύσουν τα κύματα, το φύσημα του ανέμου και τα ρέματα θα την πάνε βαθιά και θα την σκορπίσουμε. Άλλωστε δεν έχουμε και κανένα περιορισμό από κάποια αρχή. 
Έτσι και έπραξαν, όμως τους επόμενους μήνες οι ψαράδες βλέπουν ότι χάθηκε το ψάρι στα ρηχά του κολπίσκου, όπου χάλασε και ο βυθός. Μετά από λίγα χρόνια χάλασε ο βυθός στο Ακρωτήριο Καρτερός και σε κάποια σημεία πολύ μακρινά χάθηκε η γαρίδα, ενώ σε άλλα κοντινότερα όχι. Τα βάζουν με την Μονάδα αφαλάτωσης, αλλά οι ιδιοκτήτες της επιμένουν ότι δεν έχουν καμιά σχέση με το χάλασμα του βυθού σε εκτάσεις που είναι μίλια μακριά τους, ενώ άλλες πολύ πιο κοντά τους είναι μια χαρά. 
Αμ δε! Έχουν και παραέχουν δίκαιο οι ψαράδες.
Η άλμη είναι πολύ βαρύτερη  από το θαλασσινό νερό. Μόλις πέσει στη θάλασσα πιάνει βυθό. Κινείται αργά, απλώνει ‘σαν την πίτα με το μπλάστρι’, γεμίζει τις λακκούβες του βυθού εκτοπίζοντας το νερό της θάλασσας και μετά παίρνει την κατηφόρα του βυθού. Όσο ο βυθός έχει μικρή κλίση κινείται αργά κοντά στον βυθό χωρίς να αναμειγνύεται με το θαλασσινό νερό.  Η ροή είναι ομαλή και για να γίνει τυρβώδης δηλαδή ορμητική τόσο, ώστε να αναμειγνύεται η άλμη με το από πάνω της θαλασσινό νερό, πρέπει να μεγαλώσει η ταχύτητα της άλμης (οι επιστήμονες να ξαναθυμηθούμε τον αριθμό Reynolds), δηλαδή να βρει βυθό με πολύ μεγάλη κλίση. Αν βρει έναν τελείως οριζόντιο βυθό, που δεν παρουσιάζει καμία κλίση και δεν έχει ρεύματα, τότε 40000 κ.μ. άλμης είναι ικανά να καλύψουν 4000 στρέμματα με ένα στρώμα άλμης 1 εκατοστού! 
Γεμίζει λοιπόν η άλμη τις λακκούβες του  βυθού στον κολπίσκο. Βγαίνει από την μπούκα μεταξύ Νησιού και Φράχθι (από την άλλη μπούκα προς ακρωτήριο Κόκκινο δεν μπορεί να βγει, γιατί ο βυθός είναι υπερυψωμένος), βρίσκει μικροχαράδρες του βυθού, πάει όπου την πάνε και μπορεί σε απόσταση 2 μιλίων να βρει μια ομαλή έκταση εκατοντάδων στρεμμάτων βυθού που είναι σαν τεράστια λακκούβα, να την γεμίζει επί μήνες ώσπου να βρει διέξοδο να συνεχίσει. Ξαφνικά ένα δυνατό ρέμα του βυθού αδειάζει αυτήν τη λακκούβα και απλώνει τεράστια μάζα άλμης σε μια παρθένα περιοχή σκοτώνοντας όλη τη ζωή του βυθού της. Πού θα σταματήσει η άλμη; Κανείς δεν ξέρει. Τα κύματα δεν την επηρεάζουν. Μικρορέματα του βυθού δεν την διαλύουν αλλά την αραιώνουν λίγο. Μόνο ισχυρά ρέματα την διαλύουν ή την μετατοπίζουν. 
Η  ακριβής τοπογραφία του βυθού και των ρεμάτων μπορεί κάτι να μας δείξουν. Αν μετά από 20 χρόνια η άλμη (πάντα συνοδευόμενη από τους ρύπους της) ανιχνεύεται στο …..Ναύπλιο μη σας κάνει εντύπωση. Το πώς, θα το εξηγήσουν οι επιστήμονες, αλλά να το προβλέψουν δεν μπορούν. Στο παρακάτω σχήμα έχει σχεδιαστεί μία πιθανή πορεία της άλμης στον βυθό και η αλλαγή χρώματος πάει προς το μπλε για να δηλωθεί η αργή αραίωσή της. Έτσι για να πάρουμε μια εικόνα.
Ούτε τελικά, αν με έναν αγωγό πετάξουμε την άλμη έξω από τον κολπίσκο και σε βαθιά νερά λύνουμε το πρόβλημα. Το μεταθέτουμε σε βαθύτερα νερά και σε άλλες περιοχές βυθού που δεν μας ενοχλούν άμεσα. Είναι βέβαια οπωσδήποτε πολύ καλύτερη αυτή η λύση. 
(ΠΑΡΕΝΘΕΣΗ ΠΡΩΤΗ: Μη μπερδεύουμε την άλμη με την διάθεση στη θάλασσα των επεξεργασμένων λυμάτων βιολογικού σταθμού.
Αυτά είναι σχεδόν γλυκό νερό  πολύ πιο ελαφρύ από το θαλασσινό και επιπλέει. Αν είναι απόλυτη μπουνάτσα γίνεται μια κηλίδα στην επιφάνεια και ταξιδεύει. Αν έχει όμως κύμα διαλύεται. Είναι τελείως διαφορετικό πράγμα από την άλμη.
Αν κάτω από το εκκλησάκι απορρίπτονταν τα επεξεργασμένα λύματα ενός μεγάλου βιολογικού σταθμού, αυτά θα άπλωναν στην επιφάνεια και θα παρασύρονταν από τα επιφανειακά ρέματα και το αεράκι προς κάθε διεύθυνση ασχέτως βάθος βυθού. Μόνον όταν το κύμα γινόταν κάπως ισχυρό θα διαλύονταν. Φυσικά, ανάλογα με τον καιρό θα έφταναν σε όλες τις αμμουδιές από ακρωτήριο Θυννί μέχρι το ακρ. Άγιος Νικόλαος. Αντίθετα η άλμη πιάνει βυθό και ακολουθεί την μορφολογία του και δεν είναι εύκολο να παρουσιαστεί στις αμμουδιές.
Έτσι ο καλύτερος τρόπος διασποράς των επεξεργασμένων λυμάτων είναι να τα διαθέτουμε με έναν υπόγειο  αγωγό σε βαθιά νερά μακριά από την ακτή. Αυτά αμέσως ανέρχονται προς την επιφάνεια σαν ελαφρύτερα και στο ενδιάμεσο αναμειγνύονται αρκετά με τον όγκο το θαλασσινού νερού. Έτσι αποφεύγονται οι επιφανειακές κηλίδες επεξεργασμένων λυμάτων.
Αντίθετα, την άλμη πρέπει να την πάμε με έναν επιφανειακό  αγωγό πολύ μακριά από την ακτή σε αρκετά βαθιά νερά. Την ρίχνουμε στην επιφάνεια με ένα σύστημα διασποράς και αυτή πάει προς τον βυθό και συγχρόνως αραιώνει. Όμως τέτοιοι αγωγοί εμποδίζουν την ναυσιπλοΐα και γι’ αυτό είμαστε αναγκασμένοι να διώξουμε και την άλμη με υπόγειο αγωγό  φροντίζοντας όμως να την αραιώσουμε με ένα αποτελεσματικό σύστημα διασποράς .
Αν από τα επεξεργασμένα λύματα έχουμε αφαιρέσει όλους τους ρύπους, η διάθεση ουσιαστικά του καθαρού γλυκού νερού που απομένει στη θάλασσα δεν δημιουργεί κανένα πρόβλημα με όποιο τρόπο και να το διαθέσουμε. Είναι σαν ένα μικρό ποταμάκι.
Αν από την άλμη έχουμε αφαιρέσει όλους τους ρύπους, η διάθεση ουσιαστικά καθαρής άλμης στη θάλασσα είναι μεγάλο πρόβλημα  αν δεν προηγηθεί μεγάλη αραίωση της άλμης).  
Βάλτε τώρα άλλη μία τέτοια μονάδα στο Σαλάντι σε λειτουργία και διπλασιάστε το πρόβλημα της άλμης που πλέον πιθανόν να ακολουθήσει τελείως άλλο δρόμο στον βυθό. Αλλά προσέξτε. Η κάθε μονάδα αναρροφά 29000000 κ.μ. νερό το χρόνο, δηλαδή περίπου 4 φορές το νερό που περιέχει ο κολπίσκος της Κοιλάδας. Ό,τι μικροοργανισμός υπάρχει στο νερό που τραβάει η μονάδα, αυγά ψαριών, πλαγκτόν, μικρόψαρα, όλα ……τέζα! Το νερό φιλτράρεται και υφίσταται χημική κατεργασία πριν πάει να υποστεί αφαλάτωση . 
Πρέπει δε να τονίσουμε ότι στην άλμη (παραβλέπουμε τους ρύπους που την συνοδεύουν) δεν μπορεί να επιβιώσει σχεδόν κανένα είδος της χλωρίδας και της πανίδας του βυθού της Μεσογείου. Ούτε μπορεί να προσαρμοστεί σε αυτό το περιβάλλον.  Μιλάμε δηλαδή για ……..καραφλό βυθό, για βυθό …κουρούπι.
Τα προβλήματα αυτά δεν  είναι φανταστικά ούτε υπερτονισμένα. Στα αραβικά κράτη όπου εγκαταστάθηκαν μονάδες του 1000000 κ.μ./ ημέρα καταστράφηκαν μεγάλες εκτάσεις ρηχού βυθού εκατομμυρίων στρεμμάτων, από αυτό το παράξενο ταξίδι της άλμης.
  ( ΠΑΡΕΝΘΕΣΗ ΔΕΥΤΕΡΗ:  Γιατί τα ψάρια, τα όστρακα κ.λ.π. δεν ζουν στην άλμη;
Για τον απλό λόγο,  ότι μόλις ρίξετε μία πέρκα  στο γλυκό νερό, ή μια πέστροφα στη θάλασσα θα ψοφήσει σε λίγα λεπτά. Η πέρκα ζει εκατομμύρια χρόνια στη θάλασσα όπου το αλάτι είναι 38 κιλά σε κάθε τόνο νερού δηλαδή αλατότητα 3.8%. Και τα υγρά του σώματός της έχουν 3.8% άλατα. Μόλις η πέρκα πέσει στο γλυκό νερό που έχει σχεδόν 0% άλατα τότε από το δέρμα της αρχίζει και μπαίνει νερό στο σώμα της για να αραιώσει το αλάτι της. Άρα πρήζεται (σαν τη σταφίδα στο νερό, λόγω όσμωσης ) και ………ντοβντέκουρι (τέζα).
Το ανάποδο θα γίνει με την πέστροφα. Θα αρχίσει να βγαίνει νερό έξω από το σώμα της ώστε τα υγρά του σώματός της να συμπυκνωθούν και να πλησιάσουν την αλατότητα  του θαλασσινού νερού. Άρα η πέστροφα αφυδατώνεται (σαν τη σταφίδα που τη ρίχνουμε μέσα στη ζάχαρη και χάνει όλο το νερό της) και …….ντοβντέκουρι.
Και το χέλι πώς και δεν παθαίνει τίποτα; Αυτό το έφτιαξε αλλιώς η φύση. Έχει στο δέρμα του μια βλέννα που δεν επιτρέπει το έμπα – έβγα του νερού. Έτσι προσαρμόζεται γρήγορα και στο ποτάμι και στη θάλασσα. Αν όμως πιάσετε στα δίκτυα χέλι και με ένα πανί σκουπίσετε καλά το σώματα του να φύγει η βλέννα, μόλις το ξαναρίξετε στη θάλασσα ……ντοβντέκουρι.
Υπάρχουν ψάρια που λίγο να αλλάξει η αλατότητα στο θαλασσινό νερό φεύγουν από την περιοχή ή ψοφάνε. Άλλα, όπως το λαβράκι, η τσιπούρα, ο κέφαλος, αντέχουν και προσαρμόζονται σε μεγαλύτερες αλλαγές ,όχι όμως υπερβολικά μεγαλύτερες. Γι’ αυτό σε λιμνοθάλασσα υπάρχουν αυτά τα ψάρια αλλά ποτέ πέρκες, γύλοι κ.λ.π.
Αρκεί να αναφέρουμε ότι το χταπόδι  ζει σε περιοχή αλατότητας 3.8% έως 4.0%,  αλλιώς παίρνει δρόμο ή ψοφάει. Σε τέτοια περιοχή ζουν περίπου όλα τα ψάρια του βυθού. Αν μια περιοχή βυθού ερημώσει, νομίζουμε ότι μετά θα έλθουν αμέσως ψάρια από άλλου.
Αμ δε! Είναι σαν τους ανθρώπους, μαθαίνουν στον τόπο τους και δεν τον αλλάζουν εύκολα.
Επειδή δε το συνηθισμένο είναι να έρχονται ποτάμια στη θάλασσα και να μειώνεται πολύ η αλατότητα του θαλασσινού νερού σε τεράστιες εκτάσεις, πολλά ψάρια προσαρμοστήκανε σε αυτή την αλλαγή. Όμως η συμπύκνωση του νερού, λόγω ήλιου, γίνεται μόνο σε μικρές λιμνοθάλασσες και στην επιφάνεια της θάλασσας όπου όμως η αλατότητα ελάχιστα αυξάνει, ενώ στα νερά του βυθού μένει αιωνίως σταθερή. Γι’ αυτό το λόγο η πανίδα και η χλωρίδα του βυθού δεν μπορούν να αντέξουν την αύξηση της αλατότητας. Έτσι η επιστήμη ορίζει ένα μέγιστο όριο αλατότητας 4.0%  και όχι πάρα πάνω. Δηλαδή αν ρίξεις άλμη στη θάλασσα πρέπει αμέσως να την ανακατέψεις με το νερό ώστε η αλατότητα να μην υπερβεί το 4.0%. ). .
Στην Κύπρο, όπου υπάρχει μεγάλη ανάγκη νερού, χρησιμοποιούνται ήδη 4 μονάδες της τάξης των 40000 κ.μ./ημέρα αλλά με πολύ αυστηρά μέτρα διάθεσης της άλμης . Μία τέτοια μονάδα υποχρεούται να διαθέτει την άλμη της με αγωγό μήκους τουλάχιστον 1200 μέτρων από την ακτή που να φτάνει σε βάθος 20-30 μέτρων και μάλιστα να έχει και σύστημα γρήγορης ανάμειξης – αραίωσης της άλμης με το θαλασσινό νερό. Το νερό βγαίνει με πίεση, ώστε να αναμειγνύεται γρήγορα με το θαλασσινό νερό (τυρβώδης ροή) σε αναλογία τουλάχιστον 1 προς 19 , ενώ λίγο πέρα από το σημείο ανάμειξης πρέπει η αραίωση να φτάνει το 1 προς 30 . Δηλαδή πρέπει γρήγορα το νερό στην έξοδο της άλμης να έχει αλάτι λίγο πάνω από το φυσιολογικό και να είναι αυτή η αύξηση στην φυσιολογία της τοπικής χλωρίδας και πανίδας, δηλαδή να μην την επηρεάζει. Και πάλι το όλο σύστημα παρακολουθείται συνεχώς γιατί τα προβλήματα είναι καινούργια και δεν υπάρχει εμπειρία ετών. Υπενθυμίζεται ότι η άλμη θερίζει πρώτα το φύκι Ποσειδωνία που είναι το λιβάδι των βυθών της Μεσογείου, το σπίτι, το καταφύγιο και η βοσκή των περισσοτέρων ψαριών.
  ( ΠΑΡΕΝΘΕΣΗ ΤΡΙΤΗ: Και ποιο είναι το ασφαλές όριο αλατότητας για να μην επηρεάζεται η χλωρίδα και η πανίδα της θάλασσας;
Στις θάλασσές μας έχουμε 38 κιλά αλάτι σε κάθε τόνο νερού δηλαδή αλατότητα 3.8%. Το επιτρεπτό όριο κατά τους καθηγητές μας του Εθνικού Μετσοβίου Πολυτεχνείου είναι 40 κιλά αλάτι σε κάθε τόνο νερού δηλαδή αλατότητα 4.0%  κατά την πρώτη αραίωση της άλμης που βγαίνει από τον αγωγό. Η θέση, το βάθος απόρριψης και τα ρέματα πρέπει να εξασφαλίζουν ότι γρήγορα το νερό θα επανέλθει στο 3.8% συν κάτι ελάχιστο παραπάνω.
Για να εξασφαλιστεί αυτό πρέπει κατά την πρώτη αραίωση 1 τόνος άλμης ( η άλμη έχει αλατότητα 7.6% !! ) να αναμειγνύεται με 18 τόνους θαλασσινό νερό και γρήγορα η αραίωση να φτάνει το 1 προς 30!
Ας πάμε τώρα πίσω στο σχέδιο που δείχνουμε την πορεία της άλμης στον ευρύτερο όρμο της Κοιλάδας. Σύμφωνα με όσα είπαμε για να διατηρηθεί η πανίδα και η χλωρίδα πρέπει καθημερινά τα 40000 κ.μ. άλμης να αραιωθούν 19 φορές, δηλαδή να αναμειχθούν με 760000 κ.μ. νερού! Δηλαδή το όριο της αλατότητας 4.0% το πιάνει ο κολπίσκος της Κοιλάδας σε δέκα μέρες. Η ευρύτερη περιοχή του όρμου της Κοιλάδας το πιάνει σε 30 μέρες περίπου μέχρι το βάθος των 20 μέτρων. Από κει και πέρα δεν προβλέπεται τίποτα. Κάνουν ότι θέλουν τα ρέματα.
Και η αραίωση να γίνεται με τεχνικά μέσα, γιατί αλλιώς η άλμη, όπως περιγράψαμε, θα πιάσει βυθό και … άντε βρέστε την). 
Για την ευαίσθητη περιοχή του ευρύτερου όρμου Κοιλάδια και του Καρτερός είναι αυτονόητο ότι μόνο μία ή δύο μικρές μονάδες μπορούν να σταθούν, όχι με πάνω από 1000 – 3000 κ.μ./ημέρα και αυτά μάλλον για κοινωφελή χρήση στους γύρω οικισμούς. Την άλμη θα τη ρίχνουν τουλάχιστον 300 μέτρα μακριά από την ακτή και σε βάθος τουλάχιστον 10 μέτρα.
Το κόστος του νερού βέβαια θα είναι μεγάλο, πάνω από 0.6 €/κ.μ. και στην πράξη πάνω από 1 € χωρίς τη διανομή και φυσικά με σύμβαση ΒΟΟΤ και όχι ανάμειξη Δήμων στη λειτουργία  των Μονάδων. (Και πάλι πρέπει να πούμε ότι το νερό της αφαλάτωσης δεν μπορεί να αντικαταστήσει το φυσικό πόσιμο νερό. Είναι σχεδόν σαν το βρόχινο, έχει διαφορετική αναλογία αλάτων από το πηγαδίσιο και έχει και μια μυρουδιά βαπορέτας. Εμπλουτίζεται με τεχνικό τρόπο με άλατα και υφίσταται μετά απόσμηση με ειδικά φίλτρα. Άρα είναι τεχνητά πόσιμο νερό  και όποιος μπορεί το πίνει. Δεν μπορεί να αντικαταστήσει το νερό του μπουκαλιού εύκολα.). 
Ακόμη και για αυτές τις μικρές μονάδες πρέπει να γίνει πλήρης υψομετρική αποτύπωση του βυθού, να μελετηθούν τα ρέματα όλο το χρόνο, να σχεδιαστεί κατάλληλο σύστημα γρήγορης ανάμειξης της άλμης με το θαλασσινό νερό και να οριστούν σημεία δειγματοληψίας από ανεξάρτητο φορέα ελέγχου και όχι από τον ιδιοκτήτη της μονάδας είτε αυτός είναι ιδιώτης είτε Δήμος.
 Στην Κύπρο, όπου υπάρχει σοβαρό έλλειμμα γλυκού νερού,  αναζήτησαν πρώτα άλλες λύσεις. Να μειώσουν την κατανάλωση, να βρουν νέα συστήματα οικονομικού ποτίσματος, να φτιάξουν φράγματα μικρά και μεγάλα, να φτιάξουν βιολογικούς σταθμούς επεξεργασίας λυμάτων τρίτου βαθμού που στη συνέχεια χρησιμοποιούνται τα επεξεργασμένα λύματα για πότισμα στις δεντροκαλλιέργειες (στη Κύπρο ακόμη δεν ποτίζουν με αυτά τα επεξεργασμένα λύματα λαχανόκηπους, γιατί είναι έξυπνοι και σοβαροί άνθρωποι). Έκαναν όλα αυτά τα αναγκαία έργα και έφτιαξαν μονάδες αφαλάτωσης, γιατί υπήρχε ανάγκη νερού και όχι για να υποκαταστήσουν το φυσικό γλυκό νερό.
Τώρα, ποιοι οραματίζονται μία Ερμιονίδα με ….τρεχούμενα νερά αφαλάτωσης είναι άλλου παπά βαγγέλιο. Πολλές φορές και επενδυτές καλοπροαίρετοι καταφεύγουν σε τέτοιες λύσεις και χάνουν λεφτά. Γι’ αυτό και αδειοδοτούσες και εγκρίνουσες αρχές πρέπει να ελέγχουν με αυστηρότητα και να προϊδεάζουν τους επενδυτές και τις δημοτικές αρχές, ότι με την εφαρμογή της κοινοτικής οδηγίας 60 μπορεί να βρεθούν και στη δυσάρεστη θέση του ρυπαίνοντος . Οι καιροί άλλαξαν στην Ευρώπη. Θα αλλάξουν και δω. 
Υπάρχει βέβαια και μια πιο ‘έξυπνη’ λύση, ελληνικό δηλαδή πατέντο.
Γιατί να μπλέξουμε με Μονάδα Αφαλάτωσης θαλασσινού νερού που βγάζει άλμη, ρουφάει το γόνο και τα ψαράκια και να μη φτιάξουμε μια μονάδα αφαλάτωσης υφάλμυρου νερού που ο εξοπλισμός της έχει 3 φορές μικρότερο κόστος και βγάζει άλμη που είναι με λιγότερο αλάτι από το θαλασσινό και δεν πέφτει στον βυθό;
Πολύ σωστή σκέψη. Κάνω μια γεώτρηση και μετράω τα άλατα του υφάλμυρου. Από κει βγάζω ένα απλό συμπέρασμα: 10% θαλασσινό νερό αναμειγνύεται υπογείως με 90% γλυκό. Η μονάδα για κάθε 100 κ.μ. που τραβάει βγάζει περίπου 40 άλμη που τη δίνει στη θάλασσα. Δηλαδή η μονάδα δίνει 60 κυβικά νερό καλό στην κατανάλωση και πετάει στη θάλασσα άλμη που είναι στην ουσία 10 κ.μ. θάλασσα μαζί με 30 γλυκό νερό, άρα γλυφό νερό ελαφρύ  που θα πάει προς την επιφάνεια και θα διαλυθεί με τα κύματα.
Ωραία, κάνε μια βαθιά γεώτρηση στο κάμπο του Κρανιδίου, όπου και νάνε, και τράβα 2000 κ.μ./ημέρα (ούτε λόγος βέβαια για 80000 κ.μ./ημέρα), αλλά κάθε μέρα. Σε ένα μήνα το 10% θάλασσα θα γίνει 15%, το καλοκαίρι θα γίνει 20%, αν επιμείνεις, σε λίγα χρόνια θα τραβάς 50% θάλασσα. Θα έχεις δε φτιάξει μία τέτοια  «τρύπα» στον υδροφόρο ορίζοντα που θα πέφτει μέσα όλο το γλυκό νερό της περιοχής και η θάλασσα δεν θα μπαίνει μόνο από τον όρμο Κοιλάδια αλλά θα έρχεται και από τον κόλπο της Ερμιόνης. Και στο Άργος το πολύ θαλασσινό νερό μπαίνει στις γεωτρήσεις ερχόμενο από τον Σαρωνικό και όχι από τον Αργολικό κόλπο.
Ευτυχώς, πριν γίνουν αυτά ……θα σταματήσει να λειτουργεί η Μονάδα, γιατί δεν μπορεί να επεξεργαστεί υφάλμυρο με πάνω από 20% θάλασσα. Πρέπει να παραγγελθεί μονάδα αφαλάτωσης θαλασσινού (τρεις φορές πιο ακριβή και με μεγαλύτερο κόστος λειτουργίας) για να συνεχιστεί το υπόλοιπο της …..ζημιάς. 
Γιατί στη Κύπρο δεν έφτιαξαν Μονάδες αφαλάτωσης υφάλμυρου; Μήπως ….δεν είχαν υφάλμυρο; Μα δεν βλέπετε με το πιο πάνω παράδειγμα ότι μία τέτοια μονάδα δεν κάνει τίποτε άλλο από το να σπαταλά το γλυκό νερό!  Τραβάει 100 κ.μ., χρησιμοποιεί τα 60 κ.μ. ως γλυκό, πετάει πίσω στη θάλασσα τα 10κ.μ. θαλασσινό που δικαιωματικά της ανήκουν, αλλά μαζί τους πετάει και 30 κ.μ. γλυκό νερό που δικαιωματικά ανήκουν στον υδροφόρο ορίζοντα. 
Η αφαλάτωση  υφάλμυρων είναι …οπτική απάτη . Δεν υπάρχουν υπόγεια υφάλμυρα νερά.  Ακόμη και μια μικρή γεώτρηση των 100 κ.μ./ημέρα που βγάζει συνέχεια σταθερής ποιότητας νερό π.χ. 10% θαλασσινό + 90% γλυκό πρέπει να χαρακτηρίζεται ως γεώτρηση γλυκού νερού παροχής 90κ.μ./ημέρα  και θαλασσινού 10 κ.μ./ημέρα.
Αν υποθέσουμε ότι 30 οικισμοί ή τουριστικά συγκροτήματα διάσπαρτα στα παράλια αλλά και στην ενδοχώρα της Ερμιονίδας φτιάξουν 30 μονάδες αφαλάτωσης των 200 κ.μ./ημέρα «αξιοποιώντας τα υφάλμυρα νερά της Ερμιονίδας και προσφέροντας στην τοπική οικονομία», στην ουσία αφαιρούν 5400 κ.μ./ημέρα γλυκό νερό από τον υδροφόρο ορίζοντα και 600 κ.μ./ημέρα θαλασσινό που τρέχει να πέσει μέσα στη τρύπα της κάθε γεώτρησης. Του χρόνου τα 600 γίνονται 1200 την ημέρα και έτσι η προσφορά τους στην τοπική οικονομία είναι η αντικατάσταση των γλυκών υπογείων υδάτων της Ερμιονίδας  με …..θάλασσα.   
Υπενθυμίζω ότι σύμφωνα με τα στοιχεία του ΙΓΜΕ σε όλο το νομό Αργολίδας λειτουργούν 15000 νόμιμες ή παράνομες γεωτρήσεις  αρκετές δε απ’ αυτές φτάνουν πλέον σε βάθος τα 150 μέτρα!  Καλά νάμαστε να τις χαιρόμαστε. Και μουσώνες να είχαμε, το νερό της βροχής δεν θα έφτανε να αναπληρώσει τον υδροφόρο ορίζοντα. 
Αν λοιπόν στην Ερμιονίδα έχουμε ανάγκη αφαλατωμένου νερού, η μόνη λύση είναι η μονάδα αφαλάτωσης θαλασσινού νερού  , γιατί για κάθε 100 κ.μ. θαλασσινού νερού δίνει στην κατανάλωση 50 κ.μ. τα οποία αλλιώς θα είμαστε υποχρεωμένοι να τα αντλήσουμε από τα υπόγεια νερά μας. Φυσικά με μεγάλη προσοχή στη διάθεση της άλμης. 
Δίδαγμα και ρητό:
Η Ερμιονίδα είναι ένας πανέμορφος τόπος, με ήρεμους αβαθείς κολπίσκους.  Μην τον χαλάμε με φαραωνικά έργα οποιασδήποτε μορφής, είτε αυτά αποβλέπουν στην γεωργική, τουριστική, βιοτεχνική κ.λ.π. ανάπτυξη, είτε αυτά αποβλέπουν στην ‘αρπαχτή’, στο ‘καπιταλιστικό κέρδος’ ή ‘το συμφέρον του λαού’.
Καρδία και νου χρειαζόμαστε και …μέτρον άριστον!
Πρώτα μειώνουμε την κατανάλωση με αποτελεσματικά μέσα.
Μετά κρατάμε τα νερά στα ρέματα για να μη πάνε κατευθείαν στη θάλασσα.
Μετά χρησιμοποιούμε για πότισμα το νερό από τους αναβαθμισμένους σταθμούς επεξεργασίας λυμάτων (είναι πολύ νερό, αλλά θα φάτε άφοβα ντομάτα και μαρούλια ποτισμένα με αυτό; Θα πιείτε νερό από μια γεώτρηση όταν ξέρετε ότι ο κάμπος ποτίζεται με επεξεργασμένα λύματα;).
Επειδή δεν βρέχει και εμείς χρειαζόμαστε νερό περισσότερο για τις ανάγκες του τουρισμού και για καλλιέργειες μπορούμε να συμπληρώσουμε με αφαλάτωση  θαλασσινού νερού , αν αντέχουμε το κόστος της.
Φυσικά, αν οι ανάγκες της Ερμιονίδας καλύπτονται πλήρως από μια μονάδα αφαλάτωσης των 40000 – 60000 κ.μ. την ημέρα, αν προσεχθεί ιδιαίτερα το θέμα της διάθεσης και κυρίως της διασποράς της άλμης αλλά και των ρύπων που τη συνοδεύουν (και για τους οποίους δεν μιλήσαμε σε αυτό το άρθρο), υπάρχουν πολλά σημεία της επαρχίας μας που μπορούν με ασφάλεια να την φιλοξενήσουν. Τα οφέλη θα είναι πολλαπλά αν μπορέσουμε να εκμεταλλευτούμε με κέρδος αυτό το πολύ ακριβό νερό, στους οικισμούς, στις καλλιέργειες, στον τουρισμό. Αλλά θα μπορέσουμε; Με τα λόγια σίγουρα ναι.
Αν μας φέρουν τον Ανάβαλο ή τον Αχελώο δεν χρειάζονται αφαλατώσεις. 
Όλα τα μέτρα πρέπει να εξασφαλίζουν μακροπρόθεσμα ότι ο υδροφόρος ορίζοντας της Ερμιονίδας αποκαθίσταται και το υφάλμυρο νερό γίνεται ανάμνηση στους κάμπους μας.
Χρησιμότατο να επισκεφθούμε τους αδελφούς Κυπρίους και να πάρουμε τα φώτα τους, γιατί σ’ όλα της η Ερμιονίδα είναι μικρογραφία της Κύπρου.
Και όταν λέμε τα φώτα τους εννοούμε:
Στη διαχείριση των μονάδων αφαλάτωσης με σύμβαση BOOT (ο κατασκευαστής αναλαμβάνει την επένδυση και τη μακρόχρονη λειτουργία βάσει συμβάσεως και πουλάει νερό στο σύστημα διανομής, το οποίο δεν του ανήκει, σε τιμές που καθορίζει η σύμβαση. Επαναλαμβάνουμε ότι η αποτελεσματική λειτουργία μονάδας αφαλάτωσης δεν είναι καθόλου εύκολη υπόθεση).
Στα συστήματα αποθήκευσης του νερού και διανομής (περιλαμβάνουν δεξαμενές, αγωγούς, φράγματα κ.λ.π.).
Στο τρόπο διαχείρισης και διάθεσης της άλμης και των ρύπων που τη συνοδεύουν.
Στα συστήματα λήψης και επεξεργασίας του νερού θαλάσσης πριν οδηγηθεί στις μεμβράνες οσμωτικής πίεσης.
Στην όλη διαχείριση του νερού, δηλαδή πώς το κυπριακό κράτος και οι δήμοι διαχειρίζονται και ελέγχουν το σύνολο των υδάτων (φράγματα, άντληση υπογείων υδάτων, μεμβρανοποιημένες δεξαμενές συλλογής ομβρίων, μονάδες αφαλάτωσης, αγωγοί διανομής σε οικισμούς και σε καλλιέργειες, καταμέτρηση κατανάλωσης, σύστημα τιμολόγησης).
Στην εφαρμογή της οδηγίας 60 της Ευρωπαϊκής Κοινότητας. 
Σχετικά τώρα με την κατανάλωση ρεύματος:
Οι μεσαίες μονάδες 1000 έως 5000 κ.μ./ημέρα έχουν κατανάλωση ρεύματος 0.56 – 3.15 KWH/κ.μ.
Οι μεγαλύτερες μονάδες 12000 – 60000 κ.μ./ημέρα έχουν κατανάλωση ρεύματος 0.35 – 1.30 KWH/κ.μ.
Και οι μεγάλες μονάδες με παραγωγή νερού πάνω από 60000 κ.μ./ημέρα έχουν κατανάλωση ρεύματος 0.40 – 0.80 KWH/κ.μ.
Η μονάδα αφαλάτωσης χρειάζεται σταθερή πηγή ρεύματος. Δεν μπορεί να συνδεθεί κατευθείαν με ανεμογεννήτριες ή φωτοβολταϊκά γιατί όταν δεν φυσάει ή όταν έχει συννεφιά ή σκοτάδι δεν θα δουλεύει. Συνδέεται πάντα με δίκτυα στα οποία όμως ένας π.χ. ιδιοκτήτης πουλάει το ρεύμα από ένα δικό του σταθμό ανεμογεννητριών και το παίρνει πίσω από το δίκτυο για να λειτουργήσει την αφαλάτωσή του.
Το κόστος βέβαια του παραγόμενου νερού από μονάδα αφαλάτωσης θαλασσινού νερού είναι αρκετά μεγαλύτερο από το κόστος του ρεύματος γιατί η συντήρηση της μονάδας είναι ακριβή (είναι πολύ ακριβές οι μεμβράνες που αλλάζουν κάθε περίπου 5-7 χρόνια αλλά και τα ανοξείδωτα ανταλλακτικά).
Μέσα σε ένα χρόνο παρήγαγε 30 000 000 κ.μ. νερό, και κατανάλωσε 135 000 000 KWH δηλαδή κατανάλωση ρεύματος 4.52 KWH/κ.μ. (μαζί με τη μεταφορά του νερού προς κατανάλωση). Πλήρωσε ρεύμα 11 500 000 € δηλαδή 0.383€/KWH. Το συνολικό κόστος όμως είναι γύρο στο 1€/κ.μ. αν λάβουμε υπ’ όψιν τη συντήρηση, απόσβεση και άλλα έξοδα. Βλέπουμε ότι το ρεύμα είναι περισσότερο από το θεωρητικό γιατί στην πράξει υπάρχουν λειτουργικά προβλήματα.
Άρα και για μεγάλες μονάδες το κόστος του νερού είναι μεγάλο. Δηλαδή για πόσιμο στις πόλεις πρέπει να πουλιέται 1.5 – 2 €/κ.μ. και ίδια τιμή για πότισμα. Ποιος στην Ερμιονίδα θα ποτίσει τα μανταρίνια του με τέτοιο κόστος; Γι’ αυτό στην Κύπρο πρώτα κάνανε όλες τις κινήσεις που αναφέρω στο άρθρο μου για οικονομία νερού.
Δηλαδή στη γεωργία πρώτα δημιουργείς προϊόν, αγορά και κανάλια εμπορικά και μετά γυρίζεις πίσω να δεις άμα σε συμφέρει αφαλάτωση . Γιατί είναι μεγάλο θέμα και η διανομή του νερού, η καταμέτρηση, κ.λ.π ,κ.λ.π
Έρρωσθε, 
Pages
