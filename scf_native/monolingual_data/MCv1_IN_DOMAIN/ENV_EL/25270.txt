Τετάρτη, 28 Οκτωβρίου 2009, 14:13
Περισσότερα νέα από την τοπική επικαιρότητα
Εκπρόσωποι της Επιτροπής Φορέων και Πολιτών Μεσσαπίας και του συλλόγου Γαία επισκέφθηκαν την Τρίτη 27 Οκτωβρίου  τον Αντινομάρχη Ευβοίας υπεύθυνο για το περιβάλλον, κ. Ανέστη Πισχινα . Η κουβέντα εστιάστηκε σε ζητήματα προστασίας του περιβάλλοντος και ανάδειξης των αιτιών και υπαίτιων της τοξικής ρύπανσης. Από τη συζήτηση προέκυψαν τα ακόλουθα:
1)  Ο Αντινομάρχης διαβεβαίωσε τους εκπροσώπους της Μεσσαπίας ότι κατέθεσε στον ίδιο επιστημονικό φορέα του πανεπιστημίου Αθηνών υδρογεωλογική μελέτη, όπως είχανε ζητήσει, με επέκταση του αντικειμένου της υφισταμένης σύμβασης που είχε κατατεθεί παλαιότερα, έρευνας του υδροφόρου ορίζοντα για τη διαχείριση των υδάτινων πόρων.
2)  Αναδείχθηκε ότι μεταξύ αυτών που δεν τηρούν τη νομοθεσία για την προστασία του περιβάλλοντος είναι η εταιρία ΛΑΡΚΟ ΑΕ και για τους λόγους που αναφέρονται στην πράξη βεβαίωσης παράβασης, επιβλήθηκε στην εταιρία πρόστιμο 60.000 ευρώ.
Την Παρασκευή 23 Οκτωβρίου , οι εκπρόσωποι της Επιτροπής, Νίκος Χασάνδρας  και Λάζαρος Φούρλης  είχαν συνάντηση με τη νομαρχιακή επιτροπή Ευβοίας του ΠΑΣΟΚ.
Ο γραμματέας της Ν.Ε., κ.  Βαγγέλης Αυλωνίτης  δήλωσε σχετικά: "Το πρόβλημα το γνωρίζουμε και η θέση του ΠΑΣΟΚ είναι ξεκάθαρη για το περιβάλλον. Δεν συμφωνούμε με τη λογική του Δήμου Μεσσαπίας που λέει να πίνετε άφοβα νερό. Εφόσον υπάρχει έστω και υποψία ότι το νερό έχει κάποιο πρόβλημα ο Δήμος και η Νομαρχία πρέπει να το ερευνήσουν και να εκμηδενίσουν κάθε πιθανό κίνδυνο το ΠΑΣΟΚ δεν μένει αμέτοχο σε τέτοιες καταστάσεις.
Από εδώ και πέρα θα γίνει υπεύθυνη και σοβαρή δουλειά για την αντιμετώπιση του προβλήματος. Η λογική μας είναι να παραδώσουμε ένα σωστό περιβάλλον στη νέα γενιά.
Θα ζητήσουμε με την ευθύνη του ΙΓΜΕ προτάσεις για την αξιοποίηση των επιφανειακών υδάτων. Θα ζητήσουμε από τις αρμόδιες αρχές την άμεση απόσυρση των τοξικών εναποθέσεων που έχουν εντοπιστεί στα δάση της περιοχής, να βρεθούν οι ένοχοι που τα μετέφεραν και να λογοδοτήσουν στη δικαιοσύνη. Θα ζητήσουμε την παρέμβαση του αρμόδιου υπουργού για τον έλεγχο των απoβλήτων τοξικών και μη των βιομηχανιών, πρέπει επιτέλους να μπει μια τάξη και να εφαρμόζεται η νομοθεσία για τα βιομηχανικά απόβλητα. Θα ζητήσουμε απογραφή όλων των βιομηχανιών και βιοτεχνιών που μπορεί να είναι εν δυνάμει ρυπαντές με στέρεα και υγρά απόβλητα.
Η ΛΑΡΚΟ ιστορικά με την συμπεριφορά της τόσο κατά την εξόρυξη όσο και για την αποκατάσταση του περιβάλλοντος φέρει μεγάλη ευθύνη.
Οι κυβερνήσεις διαχρονικά έχουν ευθύνη για την ασυδοσία της εταιρίας σχετικά με την τήρηση της νομοθεσίας απέναντι στο περιβάλλον και στην ποιότητα ζωής των πολιτών και των εργαζόμενων.
Η ΛΑΡΚΟ είναι μια διαχρονική ιστορία, η διαχρονική πολιτική έπρεπε να είναι πιο ξεκάθαρη και να είχε λήξει το θέμα ΛΑΡΚΟ. Θα παλέψουμε με μια κοινή λογική με τους κάτοικους του νομού για αυτά τα ζητήματα".
Την ίδια μέρα, οι κ.κ. Χασάνδρας  και Φούρλης  συναντήθηκαν και με εκπροσώπους της Νομαρχιακής Επιτροπής της ΝΔ. Ο κ. Γιώργος Μηναδάκης , πρόεδρος της Ν.Ε. άκουσε με μεγάλο ενδιαφέρων τους εκπροσώπους της επιτροπής για το πρόβλημα της ρύπανσης στη Μεσσαπία καθώς και τις προτάσεις για την αντιμετώπιση του προβλήματος. Συμφώνησε ότι κακώς κάνουν μόνο οι σύλλογοι και οι πολίτες αυτό που πρέπει να κάνει η πολιτεία με τα συντεταγμένα όργανα της. Δήλωσε ακόμα: "Η προστασία του περιβάλλοντος είναι ευθύνη των συντεταγμένων οργάνων της πολιτείας και των αιρετών Α και Β βαθμού τοπικής αυτοδιοίκησης, της περιφέρειας και των συναρμόδιων υπουργείων. Δυστυχώς η αντιμετώπιση αυτού του τεράστιου προβλήματος, κυρίως από τους φορείς της τοπικής αυτοδιοίκησης είναι τουλάχιστον χαλαρή".
μετά ή άνευ επεξεργασίας, χωρίς γραπτή άδεια του εκδότη.
