<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Don't let it burn</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Don't let it burn</title>
						<author></author>
						<imprint>
							<publisher></publisher>
							<pubDate>2010-06-07 09:35:40.0</pubDate>
							<eAddress>http://climatespot.blogspot.com/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/15723.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Δευτέρα, 7 Ιουνίου 2010</p>
			<p id="p2">Η κατανάλωση ηλεκτρικής ενέργειας στην Ελλάδα αυξανόταν με σχεδόν σταθερό ρυθμό τα τελευταία 50 χρόνια, δηλαδή από τότε που δημιουργήθηκε η ΔΕΗ. Ωστόσο, από τις αρχές του 2009, η αύξηση αυτή άρχισε να ανακόπτεται. Το φθινόπωρο του 2009 ήταν πλέον φανερό ότι η κατανάλωση ηλεκτρικής ενέργειας μειώνεται και ότι η μείωση αυτή δεν είναι συγκυριακή (π.χ. εξαιτίας ιδιαίτερων καιρικών φαινομένων). Είναι αποτέλεσμα της οικονομικής ύφεσης που μειώνει την παραγωγή της βιομηχανίας και, παράλληλα, πιέζει τα νοικοκυριά. Έτσι, περιβαλλοντικά σκεπτόμενοι, θα μπορούσαμε να πούμε ότι η κρίση κάνει καλό στο περιβάλλον διότι μιεώνει τόσο τις εκπομπές αερίων του θερμοκηπίου όσο και όλες τις άλλες περιβαλλοντικές πιέσεις που προκαλεί η παραγωγή ηλεκτρικής ενέργειας. Ωστόσο, μια τέτοια δήλωση θα ήταν κοντόφθαλμη. Προφανώς γιατί η κρίση πιέζει προς τα κάτω το επίπεδο ζωής πολλών ανθρώπων (ναι, αυτή η πρόταση είναι ευφημισμός). Η κρίση αλλάζει τα επενδυτικά σχέδια επιβραδύνοντας σημαντικά τις επενδύσεις σε ανανεώσιμες πηγές ενέργειας και σε τεχνολογίες εξοικονόμησης, που είναι και οι δύο τόσο απαραίτητες σε αυτή τη χώρα. Μακροπρόθεσμα λοιπόν, και υποθέτωντας ότι κάποια στιγμή η χώρα αυτή θα ανακάμψει, η κρίση φαίνεται προς το παρόν να επιβραδύνει μάλλον την επιθυμητή μετάβαση προς μια οικονομία χαμηλότερης έντασης άνθρακα.</p>
			<p id="p3">Υπάρχει μια ακόμη παρενέργεια της κρίσης που ίσως αποδειχθεί θετική για το περιβάλλον. Η αύξηση της τιμής της βενζίνης έχει οδηγήσει πολλούς στη χρήση των μέσων μαζικής μεταφοράς για τις αστικές μετακινήσεις τους. Αυτή η συμπεριφορά μειώνει την κίνηση των αυτοκινήτων στις πόλεις και, επομένως μειώνει τόσο τις εκπομπές αερίων του θερμοκηπίου, όσο και την αστική ατμοσφαιρική ρύπανση. Πιστεύω ότι η χρήση των μαζικών μέσων μεταφοράς είναι σε σημαντικό βαθμό θέμα κουλτούρας και συνήθειας. Επομένως, η στροφή προς αυτά μπορεί σταδιακά να αποκτήσει μόνιμο χαρακτήρα</p>
			<p id="p4">Στην Κοπεγχάγη έγινε προσπάθεια να υπάρξει μια διεθνής συμφωνία για την προστασία του κλίματος. Οι διαπραγματευτές είχαν να συμφωνήσουν σε τρία διαφορετικά πράγματα: (1) τη μείωση των εκπομπών, (2) την προστασία των τροπικών δασών, τα οποία απορροφούν σημαντικές ποσότητες διοξειδίου του άνθρακα (3) τη μεταφορά οικονομικών πόρων και τεχνογνωσίας από τις πλούσιες στις φτωχότερες χώρες, έτσι ώστε οι τελευταίες να μπορέσουν να αναπτυχθούν χωρίς να στηρίζονται στον άνθρακα, όπως ιστορικά έχουν κάνει οι χώρες που σήμερα θεωρούνται πλούσιες.</p>
			<p id="p5">Σε λίγες μέρες ξεκινά η διάσκεψη της Κοπεγχάγης. Επίσημα αποτελεί την COP15, δηλαδή τη 15η συνάντηση των χωρών που έχουν υπογράψει τη Σύμβαση πλαίσιο για τις κλιματικές αλλαγές στο Ρίο, το 1992.</p>
			<p id="p6">Είναι μάλλον βέβαιο ότι στην Κοπεγχάγη δεν θα υπάρξει δεσμευτική συμφωνία για την μείωση των εκπομπών αερίων του θερμοκηπίου. Στην καλύτερη περίπτωση θα υπάρξει μια «πολιτική συμφωνία». Δηλαδή, ένα αόριστο κείμενο που θα αναγνωρίζει το πρόβλημα των κλιματικών αλλαγών και θα υπόσχεται δραστική μείωση των εκπομπών τα επόμενα …50 χρόνια (όταν αυτοί που θα το υπογράψουν θα έχουν προ πολλού πεθάνει).</p>
			<p id="p7">Αυτή η κατάληξη ήταν αναμενόμενη. Οι ΗΠΑ και η Κίνα, οι δύο χώρες που μόνες τους εκπέμπουν περίπου τα μισά αέρια του θερμοκηπίου (από το σύνολο των εκπομπών της ανθρωπότητας), δεν έχουν μετακινηθεί από τη (διπλωματική) θέση τους ούτε εκατοστό τα τελευταία 20 χρόνια.</p>
			<p id="p8">Υποθέτω η Ελλάδα θα εκπροσωπηθεί στην Κοπεγχάγη σε πολύ υψηλό πολιτικό επίπεδο. Επίσης, μπορώ να υποθέσω (βάσιμα) ότι θα τους τάξουμε (τουλάχιστο πολιτικά) ότι η δική μας πράσινη ανάπτυξη μπορεί να γίνει παράδειγμα προς μίμηση.</p>
			<p id="p9">Ίσως και να μπορεί…</p>
			<p id="p10">Stathis Kourniotis</p>
			<p id="p11">Η εκδήλωση</p>
			<p id="p12">Στις 10- 12/5/2010 διοργανώνεται το 4ο συνέδριο RENES για τις ΑΠΕ με κεντρικό θέμα: "Η εφαρμογή των ΑΠΕ - Προς ένα φιλόδοξο και αξιόπιστο πρόγραμμα δράσης". Δείτε το σχετικό site</p>
			<p id="p13">Η εικόνα</p>
			<p id="p14">07/06/2010 Η χειρότερη διαρροή πετρελαίου στον κόλπο του Μεξικού δείχνει ότι η αρνητικές επιπτώσεις της χρήσης ορυκτών καυσίμων δεν περιορίζονται μόνο στην καύση τους</p>
			<p id="p15">Η μικρή είδηση</p>
			<p id="p16">Το ΥΠΕΚΑ εγκατέστησε στα Οινόφυτα σταθμό μέτρησης ατμοσφαιρικής ρύπανσης. Είναι ενδιαφέρουσα η επιμονή των πολιτικών μας στο λαϊκισμό. Πραγματικά πιστεύουν ότι οι συγκεντρώσεις όζοντος που μετράνε σχετίζονται με τη λειτουργία της βιομηχανίας στην περιοχή;</p>
			<p id="p17">Παράλληλα, συνεχίζεται η αδιαφορία για τη δειγματοληψία και ανάλυση του νερού του Ασωπού από σταθερά σημεία, τα οποία έχουν δηλωθεί, προ πολλών χρόνων ήδη, στα αρμόδια όργανα της Ε.Ε.</p>
			<p id="p18">Επικοινωνήστε μαζί μου</p>
		</body>
	</text>
</cesDoc>