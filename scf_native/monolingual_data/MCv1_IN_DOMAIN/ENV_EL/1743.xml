<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>2008 Ιουνίου « ΣΥΜΠΑΡΑΤΑΞΗ ΒΟΙΩΤΩΝ ΓΙΑ ΤΟ ΠΕΡΙΒΑΛΛΟΝ</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>2008 Ιουνίου « ΣΥΜΠΑΡΑΤΑΞΗ ΒΟΙΩΤΩΝ ΓΙΑ ΤΟ ΠΕΡΙΒΑΛΛΟΝ</title>
						<author></author>
						<imprint>
							<publisher></publisher>
							<pubDate>2010-09-06 17:05:02.0</pubDate>
							<eAddress>http://symparataxi.wordpress.com/2008/06/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/1743.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">ΑΝΟΙΚΤΗ ΕΠΙΣΤΟΛΗ ΣΤΟΝ ΥΠΟΥΡΓΟ ΠΟΛΙΤΙΣΜΟΥ</p>
			<p id="p2">εμείς οι μαθητές και οι μαθήτριες της ΣΤ2 του 4ου Δημοτικού Σχολείου Λιβαδειάς με αφορμή το Περιβαλλοντικό Πρόγραμμα «Γεωπεριβαλλοντικά - Γεωμυθολογικά μονοπάτια της Βοιωτίας» που υλοποιήσαμε φέτος, με την καθοδήγηση της δασκάλας μας Μπάρλα- Νιαβή Βασιλικής, ασχοληθήκαμε με τα αντιπλημμυρικά έργα των Μινυών στην πεδιάδα της Κωπαΐδας και με τα αντίστοιχα έργα στην πεδιάδα της Θίσβης και θέλουμε με την επιστολή αυτή να σας ενημερώσουμε για την κατάσταση που βρίσκονται σήμερα ανεκτίμητοι αρχαιολογικοί θησαυροί της χώρας μας.</p>
			<p id="p3">. Για να γνωρίσουμε από κοντά τα έργα των Μινυών στην Κωπαΐδα επισκεφτήκαμε την Ακρόπολη του Γλα, τη Μεγάλη Καταβόθρα ή σπηλιά του Ηρακλή στο Νέο Κόκκινο, τη Διώρυγα των Μινυών, που βρίσκεται κατά μήκος του δρόμου Ορχομενού- Κάστρου και τον Ορχομενό.</p>
			<p id="p4">Η αλήθεια είναι ότι η πρόσβαση στο κάστρο του Γλα και στην Μεγάλη Καταβόθρα έγινε με μεγάλη δυσκολία. Τα αγριόχορτα έκλειναν το δρόμο σε τέτοιο σημείο που δεν υπήρχε ίχνος από το μονοπάτι. Δυστυχώς δεν υπήρχαν ταμπέλες που να μας κατατοπίζουν είτε για τη θέση τους είτε να μας δίνουν κάποιες σχετικές πληροφορίες. Παντού υπήρχε η εικόνα της εγκατάλειψης. Η δε Μεγάλη Καταβόθρα έχει γίνει σκουπιδότοπος. Διαπιστώσαμε, ακόμα, ότι ένα κομμάτι του αυτοκινητόδρομου είναι στρωμένο επάνω στο αρχαίο αντιπλημμυρικό ανάχωμα.</p>
			<p id="p5">Όπως θα γνωρίζετε, τα έργα αυτά φτιάχτηκαν πριν από 3600 χρόνια και κατά άλλους 4000 χρόνια και είναι αξεπέραστα σε αξία. Έχουμε πληροφορηθεί ότι η τεχνική που εφάρμοσαν οι Μινύες για την κατασκευή χωμάτινων φραγμάτων είναι ίδια ακριβώς με αυτήν που διδάσκεται σήμερα στα Πανεπιστήμια και στα Πολυτεχνεία όλου του κόσμου. Επιστήμονες έρχονται από όλο τον κόσμο και τα μελετούν και μεις, εδώ στη χώρα μας ούτε που τα γνωρίζουμε.</p>
			<p id="p6">Δεν είναι η μόνη περίπτωση. Σε μια άλλη εκπαιδευτική μας εκδρομή επισκεφτήκαμε τη Θίσβη για να δούμε και εκεί τα αντιπλημμυρικά έργα της πεδιάδας κατά την Μυκηναϊκή εποχή. Δυστυχώς και εκεί η ίδια εικόνα. Η ακρόπολη της Θίσβης έχει μετατραπεί σε χώρο παρκαρίσματος παροπλισμένων μηχανημάτων, ρίψης μπαζών, ξύλων…ακόμα και στάνη μπορεί να δει κανείς. Και εδώ οι ταμπέλες ανύπαρκτες. Αλλά και το πρόχωμα των αντιπλημμυρικών έργων έγινε και εδώ αυτοκινητόδρομος.</p>
			<p id="p7">Τι λέτε κ. Υπουργέ του Πολιτισμού είναι αυτή εικόνα αρχαιολογικού χώρου;</p>
			<p id="p8">Με ποιο τρόπο προβάλλουμε τον ελληνικό πολιτισμό;</p>
			<p id="p9">Δε θα πρέπει αυτοί οι χώροι να προστατεύονται και να αξιοποιούνται;</p>
			<p id="p10">Δεν υπήρχε άλλη λύση και μετατράπηκε το αρχαίο ανάχωμα σε αυτοκινητόδρομο;</p>
			<p id="p11">Χωρίς ενδείξεις και ειδικές ταμπέλες υποδεχόμαστε τους επισκέπτες στα αρχαία μνημεία;</p>
			<p id="p12">του 4ου Δημοτικού Σχολείου Λιβαδειά.</p>
			<p id="p13">ΟΙΚΟΛΟΓΙΚΗ ΚΙΝΗΣΗ ΑΝΤΙΚΥΡΑΣ</p>
			<p id="p14">Πέρασε παραπάνω από ένας χρόνος από τη δημοσιοποίηση των σχεδίων του Ομίλου Μυτιληναίος και της ENDESA για τη δημιουργία «ενεργειακού Κέντρου» στον Αγ. Νικόλαο Βοιωτίας απέναντι από την Αντίκυρα.</p>
			<p id="p15">Είμαστε βέβαιοι ότι είναι σε όλους γνωστό πια το τι πρόκειται να συμβεί στην πατρίδα μας αν επιτρέψουμε την εγκατάσταση αυτών των βιομηχανιών.</p>
			<p id="p16">Η ΑΡΤΕΜΙΣ με αφορμή την Παγκόσμια Ημέρα Περιβάλλοντος ενημερώνει τους κατοίκους της Αντίκυρας ότι:</p>
			<p id="p17">Συμμετέχει στην Ομοσπονδία Οικολογικών Οργανώσεων του Κορινθιακού κόλπου «Η ΑΛΚΥΩΝ» ασκώντας την αντιπροεδρία, ενημερώνοντας αναλυτικά και διαρκώς τις πολυπληθείς οικολογικές οργανώσεις που δραστηριοποιούνται στη Βόρεια πλευρά της Πελοποννήσου για τα περιβαλλοντικά προβλήματα που θα προκαλέσουν οι σχεδιαζόμενες εγκαταστάσεις. Πιστεύουμε ότι τέτοιου μεγέθους βιομηχανίες δεν επηρεάζουν μόνο τις γεωγραφικές περιοχές εγκατάστασης με τη στενή έννοια του όρου αλλά και όλες τις γειτονικές περιοχές. Πολύ περισσότερο μάλιστα την κλειστή λεκάνη του Κορινθιακού κόλπου που επί σαράντα και πλέον χρόνια υποφέρει από τις δραστηριότητες της Αλουμίνιον της Ελλάδος.</p>
			<p id="p18">Βρίσκεται σε συνεχή επαφή και επικοινωνία με το Σύνδεσμο Προστασίας και Ορθολογικής Ανάπτυξης του Κορινθιακού κόλπου (ΣΠΟΑΚ). Θυμίζουμε ότι είναι θεσμικός φορέας και αποτελείται από τους δημάρχους τριάντα τριών Δήμων του Κορινθιακού.</p>
			<p id="p19">Βρίσκεται σε συνεχή επαφή με το Πανελλήνιο Οικολογικό Δίκτυο (ΠΑΝΔΟΙΚΟ). Το Δίκτυο προσκαλείται και συμμετέχει στις συνεδριάσεις του τμήματος περιβάλλοντος της Βουλής.</p>
			<p id="p20">Αποτελεί ιδρυτικό μέλος της Συμπαράταξης Βοιωτών για το περιβάλλον και συμμετέχει σε όλες τις δραστηριότητες της Συμπαράταξης σε κάθε σημείο της Βοιωτίας αλλά και των γειτονικών νομών για να μη μετατραπεί ο Νομός μας σε βιομηχανική χαβούζα και σε «πίσω αυλή» της Αττικής.</p>
			<p id="p21">Έχει συνεχή επικοινωνία με τις αρμόδιες Δημόσιες Υπηρεσίες και πιέζει για τα περιβαλλοντικά προβλήματα του τόπου μας.</p>
			<p id="p22">Συμμετείχε στο Παμβοιωτικό συλλαλητήριο στη Λιβαδειά στις 16 Μαΐου και με αιχμή τα προβλήματα της Αντίκυρας είχαμε μια σημαντική επιτυχία: οι αιρετοί του νομού μας αναγκάστηκαν να αναγνωρίσουν τη δεινή κατάσταση στην οποία έχει περιέλθει η Βοιωτία επί των ημερών τους και, συνεπώς, το επόμενο βήμα είναι να αναλάβουν τις ευθύνες τους και να φέρουν αποτελέσματα.</p>
			<p id="p23">Σε όλες τις δραστηριότητες μας έχουμε την αμέριστη στήριξη και συμπαράσταση από τις παραπάνω οργανώσεις. </p>
			<p id="p24">Σε ό,τι αφορά την πρώτη μονάδα ΣΗΘ 334MW:</p>
			<p id="p25">Τη Μεγάλη Πέμπτη το απόγευμα, ο Υπουργός Ανάπτυξης υπέγραψε τη μετατροπή της άδειας της 1ης μονάδας ΣΗΘ 334MW της ΑτΕ που επιτρέπει την πώληση ρεύματος στη ΔΕΗ. Θυμίζουμε ότι (κατά παράδοση ημέρες αργιών) την επομένη του Δεκαπενταύγουστου 2007 , η ΡΑΕ γνωμοδότησε θετικά για την κατασκευή λιθανθρακικής μονάδας στον κόλπο της Αντίκυρας.</p>
			<p id="p26">Ήδη η ΓΕΝΟΠ ΔΕΗ προσφεύγει στο Ευρωπαϊκό Δικαστήριο κατά της απόφασης αυτής.</p>
			<p id="p27">Ήδη έχει υποβληθεί σχετική ερώτηση στη Βουλή από 17 βουλευτές του ΠΑΣΟΚ (κανείς δε από αυτούς δεν είναι Βοιωτός).</p>
			<p id="p28">Ερώτηση για το ίδιο ζήτημα έχει καταθέσει και ο ΣΥΡΙΖΑ.</p>
			<p id="p29">Πλήθος δημοσιευμάτων του Αθηναϊκού και του Πανελλήνιου τύπου καταγγέλλουν ως σκάνδαλο το γεγονός αυτό ενώ η ΔΕΗ απειλεί μέχρι και διακοπή της τροφοδοσίας σε ρεύμα τους ιδιώτες που έχουν εναλλακτική δική τους παραγωγή ηλεκτρικής ενέργειας.</p>
			<p id="p30">Επισημαίνουμε:</p>
			<p id="p31">Η λειτουργία της ΣΗΘ θα επιφέρει μικρή μείωση των ρύπων από το διοξείδιο του θείου, αφού θα αντικαταστήσει ποσότητα μαζούτ που χρησιμοποιείται στο τμήμα παραγωγής ενέργειας, αντίθετα όμως αυξάνονται κατακόρυφα οι εκπομπές διοξειδίου του άνθρακα (αλλά αυτοί δεν είναι ρύποι, είναι παγκόσμιο φαινόμενο καταστροφής) και φυσικά οι εκπομπές των δηλητηριωδών οξειδίων του αζώτου. Εκτός και αν φυτέψουμε δένδρα (θα τα ποτίζουμε με θάλασσα)!!!</p>
			<p id="p32">600.000 χιλιάδες τόνοι νερού την ημέρα στον κόλπο της Αντίκυρας θερμότεροι 8-10 βαθμούς και εμπλουτισμένοι με το φυτοφάρμακο MEXEL δεν αποτελούν μόλυνση γιατί η Αντίκυρα θα αποκτήσει ιαματικό τουρισμό!!!</p>
			<p id="p33">Σε ό,τι αφορά τη δεύτερη μονάδα ηλεκτροπαραγωγής ισχύος 412MW:</p>
			<p id="p34">Θυμίζουμε ότι η προσφυγή μας στο Συμβούλιο της Επικρατείας για τη δεύτερη μονάδα φυσικού αερίου θα πάει ως το τέλος.</p>
			<p id="p35">Το τελευταίο διάστημα έχουν αρχίσει προσωπικές επιθέσεις μέσα από ανώνυμες καταγγελίες και αστεία επιχειρήματα στα μέλη της Αρτέμιδας, με στόχο τη σπίλωση και την προσβολή της προσωπικότητάς τους. Κάνουμε γνωστό ότι τέτοιου είδους προσπάθειες μας κάνουν περισσότερο δυνατούς και περισσότερο ενωμένους.</p>
			<p id="p36">Συμπατριώτισσες - συμπατριώτες,</p>
			<p id="p37">Γνωρίζουμε ότι ο δρόμος είναι μακρύς και δύσκολος.</p>
			<p id="p38">Για μας όμως δεν υπάρχουν διλήμματα του τύπου «δουλειά ή ανεργία» γιατί στη ζωή δεν υπάρχουν μονόδρομοι.</p>
			<p id="p39">Δεν υπάρχουν διλήμματα του τύπου «ανάπτυξη ή στασιμότητα». Γιατί η ανάπτυξη πρέπει στο κέντρο της να έχει τον Άνθρωπο.</p>
			<p id="p40">Δεν υπάρχουν διλήμματα επιλογής στον τύπο καυσίμου για τα εργοστάσια της ηλεκτροπαραγωγής. Γιατί η έναρξη λειτουργίας τους σημαίνει το τέλος της περιοχής μας.</p>
			<p id="p41">Κάποιοι πιστεύουν στις προφορικές δεσμεύσεις του επιχειρηματία για την ανθρακική μονάδα, σίγουρα όμως δεν είμαστε εμείς αυτοί. Υπάρχουν θεσμοθετημένα όργανα. Εκεί είναι εύκολο να γίνουν οι απαραίτητες διαδικασίες ώστε να ακυρωθούν οι αδειοδοτήσεις.</p>
			<p id="p42">Άλλοι πάλι λένε «μα το φυσικό αέριο δεν έχει τόσους ρύπους ».</p>
			<p id="p43">Εντάξει λοιπόν ας διαπραγματευτούμε το χρονικό διάστημα που θα μεταναστεύσουμε. Με τον άνθρακα θα φύγουμε από την Αντίκυρα σε πέντε χρόνια, με το φυσικό αέριο σε επτά. Το φυσικό αέριο ενδείκνυται για πρωτογενή χρήση δηλαδή για άμεση κατανάλωση. Σε περίπτωση δευτερογενούς χρήσης όπως σε εργοστάσια ηλεκτροπαραγωγής τα 2/3 της ποσότητας του χάνονται σε θερμότητα που αποβάλλεται ανεπιστρεπτί στο περιβάλλον (θα γίνουμε θερμοκήπιο). </p>
			<p id="p44">Η ΑΡΤΕΜΙΣ παραμένει στον αγώνα πιο δυνατή από ποτέ.</p>
			<p id="p45">Ευχαριστούμε για τη συνεχή σας υποστήριξη και σας καλούμε να έρθετε μαζί μας όχι να περισώσουμε ότι μπορούμε αλλά να απαιτήσουμε το «δικαίωμα λόγου» στη διαχείριση της ζωής μας.</p>
			<p id="p46">Και αν αυτό φαίνεται ανέφικτο επιτρέψτε μας μια αναφορά στον ποιητή της Θάλασσας τον Οδυσσέα Ελύτη:</p>
			<p id="p47">Μέλος του Πανελλήνιου Οικολογικού Δικτύου (ΠΑΝΔΟΙΚΟ)</p>
			<p id="p48">Ιδρυτικό Μέλος της Συμπαράταξης Βοιωτών για το Περιβάλλον</p>
			<p id="p49">Δημοσιεύθηκε από symparataxi στο Ιουνίου 10, 2008</p>
			<p id="p50">Το πρόβλημα είναι γνωστό εδώ και περίπου μια εικοσαετία και εντοπίζεται αφενός στον Ασωπό και αφετέρου στα υπόγεια νερά όπου είναι και πολύ εντονότερο. Όμως:</p>
			<p id="p51">- μέτρα για την προστασία και την εξυγίανση της περιοχής δεν λήφθηκαν</p>
			<p id="p52">- η εγκατάσταση νέων μονάδων ενθαρρύνθηκε,</p>
			<p id="p53">- ο έλεγχος της ποιότητας του νερού υπήρξε και συνεχίζει να είναι πλημμελής,</p>
			<p id="p54">με αποτέλεσμα την εγκληματική υποβάθμιση της ποιότητας των νερών σε μια τεράστια περιοχή που περιλαμβάνει την κεντρική και ΝΑ Βοιωτία και μεγάλο τμήμα της Αν. Αττικής.</p>
			<p id="p55">- οι κάτοικοι συνεχίζουν να υδροδοτούνται με μολυσμένο νερό</p>
			<p id="p56">- δεν έχουν ελεγχθεί τα βιομηχανικά και τα γεωργικά προϊόντα για συγκεντρώσεις εξασθενούς χρωμίου, παρά το γεγονός ότι στην περιοχή βρίσκονται οι μεγαλύτερες βιομηχανίες τροφίμων και ποτών της χώρας</p>
			<p id="p57">- δεν έχουν ελεγχθεί τα εμφιαλωμένα νερά παρά το γεγονός ότι υπάρχουν καταγγελίες για συγκεντρώσεις εξασθενούς χρωμίου σε ορισμένα από αυτά</p>
			<p id="p58">- δεν έχουν ενημερωθεί οι αλλοδαποί που εργάζονται σε βιομηχανίες και αγροτικές μονάδες της περιοχής (που διατρέχουν και τον σοβαρότερο κίνδυνο λόγω εισπνοής σταγονιδίων)</p>
			<p id="p59">- δεν έχουν γίνει ενέργειες για τον έλεγχο και τον καθαρισμό του Ασωπού</p>
			<p id="p60">- δεν υπάρχει ενημέρωση των κατοίκων από την πλευρά της Πολιτείας</p>
			<p id="p61">Ζητάμε:</p>
			<p id="p62">- μέχρι να γίνει η σύνδεση των περιοχών με την ΕΥΔΑΠ, να τροφοδοτούνται οι δεξαμενές των Δήμων με νερό από υδροφόρες και να γίνεται δωρεάν διανομή εμφιαλωμένου νερού σε όλους τους κατοίκους της περιοχής (και στους αλλοδαπούς εργάτες).</p>
			<p id="p63">- να γίνουν πλήρεις δωρεάν ιατρικές εξετάσεις σε όλους τους κατοίκους και να ξεκινήσουν σήμερα επιδημιολογικές μελέτες για να μελετηθούν οι επιπτώσεις στην υγεία των κατοίκων.</p>
			<p id="p64">- να ανακληθούν οι άδειες λειτουργίας στις σοβαρές και επαναλαμβανόμενες περιπτώσεις ρύπανσης.</p>
			<p id="p65">- να υποχρεωθούν οι βιομηχανίες να κατασκευάσουν βιολογικούς καθαρισμούς και να υιοθετήσουν μέτρα αντιρύπανσης.</p>
			<p id="p66">- να παρασχεθεί δωρεάν νομική βοήθεια σε όσους κατοίκους, συλλόγους κλπ θέλουν να ξεκινήσουν νομικές διαδικασίες κατά των υπευθύνων.</p>
			<p id="p67">- να γίνονται καθημερινοί έλεγχοι στις βιομηχανίες και να λειτουργεί ειδική γραμμή καταγγελιών για όσους ρυπαίνουν.</p>
			<p id="p68">- να ελεγχθούν τα βιομηχανικά και αγροτικά προϊόντα και να δοθούν αποζημιώσεις στους παραγωγούς</p>
			<p id="p69">- να θεσμοθετηθούν οι περιοχές που ήδη χρησιμοποιούνται ως ΒΙΠΕ- ΒΙΟΠΕ και να γίνουν τα απαραίτητα έργα ελέγχου και αντιρύπανσης</p>
			<p id="p70">- να ξεκινήσει πρόγραμμα για την απορρύπανση του υδροφόρου ορίζοντα και την περιβαλλοντική αναβάθμιση της περιοχής με χρονοδιάγραμμα που θα συνταχθεί το συντομότερο δυνατό από ειδικούς επιστήμονες.</p>
			<p id="p71">Να ανακηρυχθεί η περιοχή ως περιοχή προστασίας υπόγειων υδάτων (παρακολούθηση στάθμης νερού, χημικός έλεγχος, έλεγχος απορριμμάτων και αστικών και βιομηχανικών λυμάτων) ώστε να γίνει αντικατάσταση του νερού από καθαρό νερό του υδρολογικού κύκλου με τη φυσική διαδικασία. Να εφαρμοσθούν ειδικές μέθοδοι όπως η μέθοδος της αντίστροφης ώσμωσης ή η χρήση ιοντοαναλλακτικών ρητινών για την αποκατάσταση του υδροφόρου ορίζοντα.</p>
			<p id="p72">Με χαρτογράφηση του προβλήματος να εντοπιστούν οι εστίες έξαρσης του φαινομένου και να διαπιστωθεί πώς ο ρύπος έχει διασπαρθεί.</p>
			<p id="p73">Να επεκταθούν οι έλεγχοι και οι αναλύσεις νερού και στην υδρολογική λεκάνη του Βοιωτικού Κηφισού και Κωπαΐδας.</p>
			<p id="p74">Να επιβληθούν μέτρα ώστε να αντικατασταθεί το εξασθενές χρώμιο με τα διαθέσιμα εναλλακτικά μέσα που υπάρχουν για την ηλεκτρο-επιμετάλλωση.</p>
			<p id="p75">Να υποχρεωθούν οι βιομηχανίες να κατασκευάσουν τους προβλεπόμενους από τις περιβαλλοντικές τους μελέτες βιολογικούς καθαρισμούς.</p>
			<p id="p76">ΛΑΡΥΜΝΑ:</p>
			<p id="p77">Είχα καιρό να επισκεφθώ τη Λάρυμνα. Ομολογώ πως περίμενα να τη δω αλλιώς. Η κατάσταση ΧΕΙΡΟΤΕΡΕΨΕ πολύ αντί να βελτιωθεί. Οι εικόνες είναι αποκαλυπτικές. Τα πανό του Συλλόγου Περιβάλλοντος μας προσγειώνουν ακόμα περισσότερο στην πραγματικότητα. Η επιβάρυνση του τοπίου είναι ορατή. Η μαυρίλα παντού, στον αέρα, στο έδαφος, στο νερό. Νέες μονάδες “Υλικών Αμμοβολής” αριστερά και δεξιά από το δρόμο. Το γραφικό λιμάνι με τις λιγοστές βάρκες στέλνει ένα παράπονο και μια διαμαρτυρία. Οι αρχαιότητες μέσα στο νερό απροστάτευτες.</p>
			<p id="p78">Παντού κυριαρχεί το εργοστάσιο της ΛΑΡΚΟ, η κατάρα και η ευλογία ολόκληρης της περιοχής. Είναι το παράδειγμα της ασυδοσίας των επιχειρήσεων για μεγιστοποίηση των κερδών σε βάρος της φύσης. Η εκμετάλλευση ανθρώπου και φύσης σε όλο της το μεγαλείο. Είναι το αρνητικό παράδειγμα της “απασχόλησης χωρίς όρια”. Ο σκοπός, η εργασία, που “αγιάζει” τα μέσα και ορίζει τον τρόπο και την ποιότητα ζωής …</p>
			<p id="p79">Η ΛΑΡΚΟ</p>
			<p id="p80">Για όσους δεν γνωρίζουν, η ΛΑΡΚΟ είναι εταιρεία παραγωγής νικελίου. Έχει πέντε μεταλλεία επιφανειακής εκμετάλλευσης στην περιοχή της Εύβοιας, τα μεταλλεία Αγίου Ιωάννη που βρίσκονται στο Νέο Κόκκινο του Νομού Βοιωτίας, που είναι τα παλαιότερα μεταλλεία της Εταιρίας και λειτουργούν με μία υπόγεια και τρεις επιφανειακές εκμεταλλεύσεις, τα μεταλλεία της Καστοριάς, που βρίσκονται κοντά στα Αλβανικά σύνορα, το λιγνιτωρυχείο Σερβίων, που βρίσκεται στα Σέρβια του νομού Κοζάνης και το εργοστάσιο επεξεργασίας στη Λάρυμνα (εξού και το όνομα ΛΑΡΚΟ = ΛΑΡυμνα ΚΟμπανυ).</p>
			<p id="p81">Την εταιρεία ίδρυσε ο Μποδοσάκης τη δεκαετία του ’60. Τη δεκαετία του ‘80 περιήλθε στο κράτος ως προβληματική και συμπεριλήφθηκε στις κοινωνικοποιημένες επιχειρήσεις της πρώτης κυβέρνησης του ΠΑΣΟΚ με τη λογική της εκκαθάρισης. Τώρα ανήκει στη ΔΕΗ και σε κρατικές τράπεζες. Είναι πλήρως εξαγωγική, αφού το νικέλιο που εκμεταλλεύεται, είναι για την παραγωγή ανοξείδωτου χάλυβα, κράμα που δεν παράγεται στην Ελλάδα. Πέρασε μια μακρά περίοδο κρίσης με ζημιές. Τώρα, χάρη στην εκτίναξη των διεθνών τιμών του νικελίου έχει υψηλότατα κέρδη (περίπου 40 εκ. ευρώ το χρόνο) Σήμερα απασχολεί, μόνο στο εργοστάσιο της Λάρυμνας, περίπου 450 εργαζόμενους, τους περισσότερους με το καθεστώς των εργολαβιών. Φέτος προσέλαβε αρκετούς μόνιμους.</p>
			<p id="p82">Η εταιρεία έχει πολύ κακή περιβαλλοντική συμπεριφορά: Σπάνια προχωρά στην απαραίτητη αποκατάσταση μετά το τέλος της εκμετάλλευσης ενός ορυχείου. Είναι επίσης άγνωστο τι γίνεται με τα ενδεχομένως τοξικά και άλλα επικίνδυνα απόβλητα του εργοστασίου της, αφού η εταιρεία έχει “αλλεργία” στην παροχή στοιχείων και, το κυριότερο, ρίχνει 2 εκ. τόνους το χρόνο σκουριά στον Ευβοϊκό Κόλπο, με αποτέλεσμα να καταστρέφει το υποθαλάσσιο περιβάλλον της περιοχής. Γι’ αυτή της ακριβώς τη συμπεριφορά η ΛΑΡΚΟ έχει μπει επανειλημμένα στο στόχαστρο των περιβαλλοντικών οργανώσεων. </p>
			<p id="p83">Είναι δώδεκα το μεσημέρι. Παρακολουθούμε από ακριβώς απέναντι, μια ανάσα απόσταση από το εργοστάσιο, την κατάσταση. Το φουγάρο με τον καπνό σε φουλ “παραγωγή”, η φλόγα ανεβαίνει στην υψικάμινο, το νερό μετά την ψύξη χύνεται ζεστό στον κόλπο, η μαούνα φορτώνει τη σκουριά και πάει να αδειάσει λίγο έξω από το λιμάνι. Ο πρόεδρος και ο γραμματέας του Συλλόγου Περιβάλλοντος μιλούν με πάθος. Έχουν γίνει ειδικοί σε όλα, οι επιστημονικοί όροι τους βγαίνουν με άνεση και εξηγούν με λεπτομέρειες το περιβαλλοντικό έγκλημα. ΛΑΡΚΟ, η σκουριά στον Ευβοϊκό, τα ιχθυοτροφεία Η περιοχή της Λάρυμνας έχει περιέλθει σε συνθήκες ανεπανόρθωτης οικολογικής καταστροφής. Το εργοστάσιο λιθάνθρακα θα είναι το τέλος της.</p>
			<p id="p84">Προσπαθήσαμε να συζητήσουμε με τους κατοίκους. Μας μίλησαν με τα χειρότερα λόγια Για το καθημερινό χάλι. “Αν αφήσεις το ποτήρι με το νερό σε λίγο θα πιάσει μαύρη σκόνη. Τα τραπέζια των καφενείων σε λίγη ώρα θέλουν καθάρισμα. Μια δύο φορές το μήνα, που φυσάει ο “Χαλκιδαίος”, το χωριό δεν φαίνεται από την κάπνα. Έχουν φίλτρα, πιθανόν, αλλά δεν τα βάζουν ή είναι χαλασμένα και δεν τους συμφέρει η συντήρηση. Δεν φωνάζει κανείς. Αλλά κι αν ακούγονται κάποιες φωνές, ποιος τις λογαριάζει. Είναι μερικοί που πήραν σύνταξη και τώρα φωνάζουν. Γιατί δεν φώναζαν όταν ήταν στο εργοστάσιο; Οι περισσότεροι δεν προλαβαίνουν να πάρουν σύνταξη. Ο καρκίνος θερίζει…”</p>
			<p id="p85">Το χωριό έχει πολλούς νέους ανθρώπους και νυχτερινή ζωή. Tουλάχιστον 100 άνθρωποι κάθε βράδυ βγαίνουν μετά τις 11 στις καφετέριες και στα άλλα νυχτερινά καταστήματα, σε αντίθεση με το Μαρτίνο, που πάνε για ύπνο από τις εννιά. Οι κάτοικοι απασχολούνται, εκτός από το εργοστάσιο, με τις ελιές, με καλλιέργειες στην Κωπαϊδα, με το παράκτιο ψάρεμα και τις ιχθυοκαλλιέργειες, οι οποίες είναι αρκετές στον κόλπο της Λάρυμνας</p>
			<p id="p86">“Απαγορεύεται η λήψη φωτογραφιών” γράφει μια πινακίδα δίπλα στην πύλη του εργοστασίου. Πρέπει να πάρει κανείς άδεια για να φωτογραφίσει, να κάνει αίτηση στη διοίκηση, κι αν του επιτρέψουν. Εθνικής σημασίας ή ο φόβος της κλοπής της τεχνολογίας του σύγχρονου εργοστασίου…; Χρειάστηκε να σηκώσουμε τη φωνή για να πείσουμε τον φύλακα στην πύλη ότι φωτογραφίζουμε το φυσικό περιβάλλον και το δρόμο, και όχι τη ΛΑΡΚΟ….</p>
			<p id="p87">Εργοστάσια παραγωγής ενέργειας 800 MW με πρώτη ύλη τον λιθάνθρακα. Τετρακόσια στρέμματα γης, γύψος και τέφρα σε χιλιάδες στρέμματα, αμμωνία και ουρία, σκόνες, διακίνηση χιλιάδων τόνων λιθάνθρακα, νερό 50-60 βαθμών στη θάλασσα, νέο λιμάνι με καθημερινό ελλιμενισμό των “καρβουνάδικων”, μερικά από τα καινούργια “φρούτα” που “υπόσχονται”, αν εγκατασταθεί το εργοστάσιο στην περιοχή. Αυτό το εργοστάσιο λιθάνθρακα είναι η σταγόνα, που κάνει το ποτήρι να ξεχειλίσει. Ελπίζουμε να είναι και η αφορμή για μια αντίστροφη μέτρηση για την Λάρυμνα και το καθεστώς ασυδοσίας της ΛΑΡΚΟ.</p>
			<p id="p88">Η ΣΥΝΕΛΕΥΣΗ ΤΗΣ ΛΑΡΥΜΝΑΣ</p>
			<p id="p89">Είχα χρόνια να ακούσω και τα τραγούδια του Μπακαλάκου και το “Λαός Προστάτης”. Στη Λάρυμνα με τους εργατικούς αγώνες της, τι άλλο θα μπορούσες να ακούσεις…Η συνέλευση, που έγινε με την πρωτοβουλία του Δήμου Οπουντίων και την στήριξη των φορέων της Λάρυμνας, είχε πολλά χαρακτηριστικά. Είδαμε τις ειλικρινείς τοποθετήσεις του δημάρχου Οπουντίων και των αρχηγών των άλλων δύο παρατάξεων του δήμου, του προέδρου του Δημοτικού Διαμερίσματος, των εκπροσώπων των άλλων φορέων της Λάρυμνας. Χαρήκαμε για την παρουσία της Πανελλήνιας Κίνησης “Πολίτες κατά του Λιθάνθρακα” και της “Συμπαράταξης Βοιωτών για το Περιβάλλον” Αλλά δεν μπορούμε να μην χαρακτηρίσουμε υποκριτική την παρουσία των δύο αντινομαρχών, όταν το θέμα απασχολεί το πανελλήνιο σχεδόν ένα χρόνο τώρα και οι ίδιοι πριν από δέκα μέρες στο Νομαρχιακό Συμβούλιο Φθιώτιδας αρνήθηκαν να συζητήσουν το πρόβλημα. Είδαμε την αγανάκτηση των κατοίκων αλλά και την υποκρισία των πολιτικών, ιδιαίτερα των κυβερνητικών βουλευτών. Η Λάρυμνα τόσα χρόνια εκπέμπει SOS, η ΛΑΡΚΟ λειτουργεί πενήντα χρόνια. Τώωωρα ανακαλύψατε τη ρύπανση και την καταστροφή κ κ βουλευτές; </p>
			<p id="p90">Ο Βόρειος Ευβοϊκός θα μπορούσε να γίνει μια θαλάσσια προστατευόμενη περιοχή με νέα επαγγέλματα και εισοδήματα για τους κατοίκους, με ταυτόχρονη προστασία του περιβάλλοντος και βιώσιμες οικονομικές δραστηριότητες. Η απουσία ενός μοντέλου βιώσιμης ανάπτυξης οδηγεί σε αποσπασματικές παρεμβάσεις, που υποθηκεύουν τις δυνατότητες προώθησης ενός οικολογικού οικονομικού μοντέλου για την ευρύτερη περιοχή.</p>
			<p id="p91">Σε ό,τι αφορά την ενέργεια, οι λέξεις κλειδιά για μας είναι: Μακροχρόνιος Ενεργειακός Σχεδιασμός, Εθνικό Σχέδιο Μείωσης Εκπομπών, σταδιακή απεξάρτηση από τα ορυκτά καύσιμα, εξοικονόμηση και μείωση της κατανάλωσης ενέργειας, αλλαγή στις καθημερινές συνήθειες των πολιτών, ενημερωμένοι υπεύθυνοι πολίτες, όχι στις άμεσες και έμμεσες επιδοτήσεις των ορυκτών καυσίμων, ανανεώσιμες πηγές ενέργειας, αυτόνομα ενεργειακά κτίρια, οικολογικά καύσιμα, εναλλακτικές λύσεις απασχόλησης των κατοίκων των λιγνιτοπαραγωγών περιοχών Πτολεμαΐδας, Μεγαλόπολης</p>
			<p id="p92">Η κοινωνία των πολιτών, ο “ενεργός πολίτης”, θα επιβάλει με τους αγώνες τις λύσεις. Η μόνη ελπίδα. Οι πολιτικοί και τα κόμματα σήμερα δεν μπορούν και δεν πρέπει να είναι αυτοί που θα ορίζουν το μέλλον του τόπου και την ανάπτυξή του.</p>
			<p id="p93">Στέφανος Σταμέλλος</p>
			<p id="p94">5 Ιουνίου 2008</p>
			<p id="p95">Κινήσεις πολιτών από τη ΒΑ Αττική, τη Βοιωτία και την Εύβοια, περιοχές που αντιμετωπίζουν οξύτατη περιβαλλοντική κρίση λόγω της ασύδοτης βιομηχανικής ρύπανσης, διαπιστώνουμε ότι:</p>
			<p id="p96">- Oι περιοχές μας και ιδιαίτερα η βιομηχανική χαβούζα Οινοφύτων - Ασωπού Σχηματαρίου, οι ανεξέλεγκτες βιομηχανικές περιοχές Χαλκίδας, Θήβας και Θίσβης και οι βιομηχανικοί πόλοι των Άσπρων Σπιτιών (ΑΛΟΥΜΙΝΙΟ), της Λάρυμνας (ΛΑΡΚΟ) και του Αλιβερίου (ΑΓΕΤ) υφίστανται μια τρομακτική περιβαλλοντική υποβάθμιση</p>
			<p id="p97">- Τα επιφανειακά και υπόγεια νερά στην Β.Α. Αττική, την κεντρική και νότια Βοιωτία και την Αυλίδα έχουν δηλητηριαστεί με καρκινογόνο εξασθενές χρώμιο και άλλα επικίνδυνα βιομηχανικά απόβλητα και είναι ακατάλληλα για κάθε χρήση.</p>
			<p id="p98">- Τα επιφανειακά και υπόγεια νερά στην ευρύτερη περιοχή Χαλκίδας, Ληλάντιου, Αρτάκης, Μεσσάπιου έχουν μολυνθεί από την ανεξέλεγκτη διάθεση των υγρών και στερεών αποβλήτων των πτηνοτροφικών, χοιροτροφικών μονάδων και σφαγείων της περιοχής του Πισσώνα, στον Λήλαντα και Μεσσάπιο ποταμό που εκβάλλουν στον Ευβοϊκό</p>
			<p id="p99">- Τα παραθαλάσσια χωριά υφίστανται τις συνέπειες από τη μεταφερόμενη ρύπανση, ενώ το θαλάσσιο οικοσύστημα του Ευβοϊκού βρίσκεται στα όρια της περιβαλλοντικής κατάρρευσης. Επιπλέον ο Ευβοϊκός δέχεται κάθε χρόνο 1,5 εκ. τόνους τοξική σκουριά από τα απόβλητα της ΛΑΡΚΟ κατά παράβαση διεθνών συμφωνιών που απαγορεύουν την πόντιση τοξικών αποβλήτων στην θάλασσα.</p>
			<p id="p100">- Δημιουργείται ένα νέο τεράστιο ενεργειακό κέντρο στην ευρύτερη περιοχή Βοιωτίας - Εύβοιας με 4 νέες λιθανθρακικές μονάδες, 2.660 MW, 11 μονάδες ηλεκτροπαραγωγής με φυσικό αέριο, 3.680 MW και με τις υπάρχουσες μονάδες μαζούτ του Αλιβερίου 300 MW. Αν όλα αυτά υλοποιηθούν, οι εκπομπές ρύπων και θερμότητας θα είναι ασύλληπτες και θα επηρεάσουν άμεσα ολόκληρο το λεκανοπέδιο της Αττικής. Για τις κλειστές και ήδη μολυσμένες θάλασσες στον Κορινθιακό και στον Ευβοϊκό η καταστροφή δεν θα είναι αντιστρέψιμη.</p>
			<p id="p101">Καταγγέλλουμε ότι:</p>
			<p id="p102">- Ζούμε τα αποτελέσματα μιας εγκληματικής πολιτικής από την πλευρά της Πολιτείας, των κυβερνήσεων, της νομαρχιακής και της τοπικής Αυτοδιοίκησης που επί χρόνια ενθάρρυναν την ανεξέλεγκτη εγκατάσταση βιομηχανιών, αχρήστευσαν κάθε έλεγχο και συγκάλυψαν κάθε αυθαιρεσία.</p>
			<p id="p103">- Είμαστε θύματα ενός πρωτοφανούς εμπαιγμού. Παρά τις εξαγγελίες ΥΠΕΧΩΔΕ και αυτοδιοίκησης, παρά τους ελέγχους και τα πρόστιμα, τίποτε δεν έχει αλλάξει στο καθεστώς της παρανομίας και της ρύπανσης. Εννέα μήνες αφότου ξέσπασε η κρίση με το εξασθενές χρώμιο, ο Ασωπός και τα υπόγεια νερά συνεχίζουν να είναι κοκτέιλ βιομηχανικών και επικίνδυνων αποβλήτων, οι αέριοι ρύποι εκπέμπονται αμείωτοι, τα στερεά τοξικά και βιομηχανικά απόβλητα συνεχίζουν να ρίχνονται ανεξέλεγκτα σε παράνομες χωματερές, νταμάρια και ρέματα.</p>
			<p id="p104">Απαιτούμε:</p>
			<p id="p105">- Έλεγχο για τις επιπτώσεις στην υγεία των κατοίκων και των εργαζομένων</p>
			<p id="p106">- Έλεγχο της ασφάλειας των παραγόμενων στην περιοχή βιομηχανικών και αγροτικών προϊόντων διατροφής και μέτρα για την προστασία και αποζημίωση των αγροτών</p>
			<p id="p107">- Συνεχείς ελέγχους και διακοπή της λειτουργίας των επιχειρήσεων - παραβατών μέχρι να λάβουν τα απαραίτητα μέτρα για να μη ρυπαίνουν.</p>
			<p id="p108">- Μέτρα και έργα εξυγίανσης του υδροφόρου ορίζοντα και του Ασωπού ποταμού (χαρτογράφηση, οριοθέτηση ζωνών προστασίας από την κοίτη, κατάργηση της απόρριψης λυμάτων, κατάργηση του ν.19640/79 κλπ)</p>
			<p id="p109">- Οργάνωση των άτυπων βιομηχανικών περιοχών σε ΒΙΟΠΕ-ΒΙΠΕ με εκτέλεση όλων των απαραίτητων μέτρων υποδομής και περιβαλλοντικής προστασίας</p>
			<p id="p110">- Επιβολή του κόστους εξυγίανσης και αποκατάστασης στους ρυπαντές -βιομηχάνους των περιοχών μας</p>
			<p id="p111">- Συνεχή και ανοιχτή συμμετοχή των τοπικών κοινωνιών στις διαδικασίες ελέγχου, πλήρη ενημέρωση των κατοίκων και των εργαζομένων για τα αποτελέσματα των ελέγχων.</p>
			<p id="p112">- Διαδικασίες σχεδιασμού και κοινωνικής διαβούλευσης για την ενεργειακή πολιτική και την χωροθέτηση των εγκαταστάσεων ηλεκτροπαραγωγής. Φρένο στη παράλογη, ξέφρενη, κερδοσκοπική ανάπτυξη ενεργειακών μονάδων και προώθηση μέτρων εξοικονόμησης και βελτίωσης της ενεργειακής απόδοσης.</p>
			<p id="p113">Είμαστε αποφασισμένοι:</p>
			<p id="p114">v Να σπάσουμε το απόστημα της σιωπής και της συγκάλυψης</p>
			<p id="p115">v Να σταματήσουμε την ανεξέλεγκτη εγκατάσταση ρυπογόνων ενεργειακών μονάδων</p>
			<p id="p116">v Να αποτρέψουμε την μετατροπή των περιοχών μας σε θαλάμους αερίων</p>
			<p id="p117">v Να περιφρουρήσουμε την υγεία, τη ζωή, το περιβάλλον, το κοινό μας μέλλον.</p>
			<p id="p118">Επιτροπή Αγώνα Κατοίκων Ωρωπού</p>
			<p id="p119">Συμπαράταξη Βοιωτών για το Περιβάλλον</p>
		</body>
	</text>
</cesDoc>