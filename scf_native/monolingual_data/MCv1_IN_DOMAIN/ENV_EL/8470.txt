Εμφάνιση νεότερων αναρτήσεων με την ετικέτα ΕΕ . Εμφάνιση παλαιότερων αναρτήσεων
Εμφάνιση νεότερων αναρτήσεων με την ετικέτα ΕΕ . Εμφάνιση παλαιότερων αναρτήσεων
29.9.08
Η Ευρώπη θερμαίνεται με ταχύτερους ρυθμούς από τον παγκόσμιο μέσο όρο, σύμφωνα με νέα έρευνα της Ευρωπαϊκής Υπηρεσίας Περιβάλλοντος, της Παγκόσμιας Οργάνωσης Υγείας και της Ευρωπαϊκής Επιτροπής. Η έκθεση προειδοποιεί ότι αν δεν ληφθούν μέτρα από τις κυβερνήσεις, τις επόμενες δεκαετίες ο μεσογειακός νότος θα μετατραπεί σε έρημο και ο ευρωπαϊκός βορράς από παγωμένη σε υγρή περιοχή. Οι καύσωνες θα πολλαπλασιαστούν και οι χειμώνες στη Γηραιά Ήπειρο θα είναι λιγότερο ψυχροί αλλά με κατακλυσμιαίες βροχές.
Σύμφωνα με την έκθεση από το φαινόμενο του θερμοκηπίου κινδυνεύουν περισσότερο τα βουνά, οι ακτές της Ευρώπης, η Μεσόγειος και η Αρκτική και αυτό γιατί ενώ η μέση παγκόσμια θερμοκρασία έχει αυξηθεί κατά σχεδόν 0,8 βαθμό Κελσίου, η θερμοκρασία στην Ευρώπη έχει ανεβεί κατά 1 βαθμό Κελσίου. Οι συνέπειες της αλλαγής - αν και εμφανίζονται σταδιακά - θα είναι ολέθριες μέσα στα επόμενα 100 χρόνια. Στη βόρεια Ευρώπη θα υπάρξει αύξηση της υγρασίας αυτόν τον αιώνα, ενώ μεγαλύτερο μέρος της μεσογειακής Ευρώπης μπορεί να μετατραπεί σε έρημο, με βάση τις τάσεις που υπάρχουν ήδη. Τα φονικά κύματα καύσωνα στην Ευρώπη, όπως του 2003, μπορεί να είναι πιο συχνά, ενώ «οι ετήσιες αλλαγές στις βροχοπτώσεις επιτείνουν τις διαφορές ανάμεσα σε ένα υγρό βόρειο τμήμα της Ευρώπης και ένα ξηρό νότιο».Οι περισσότερες μεσογειακές χώρες θα καταστούν άγονες λόγω της παρατεταμένης ξηρασίας. Οι περιοχές που αναμένεται να επηρεαστούν περισσότερο είναι η Ιβηρική χερσόνησος, η περιοχή της Δαλματία και η Νότια Ελλάδα. Μεταξύ άλλων αντίκτυπων της κλιματικής αλλαγής είναι και η άνοδος της στάθμης των θαλασσών. Ορισμένοι πληθυσμοί ψαριών μετακινήθηκαν ήδη 1.000 χιλιόμετρα βορειότερα τα τελευταία 40 χρόνια, επισημαίνει η έκθεση, υπογραμμίζοντας επίσης ότι και τα δύο τρίτα των αλπικών παγετώνων έχουν εξαφανιστεί από το 1850.Στην Ευρώπη, 4 εκατομμύρια άνθρωποι και περιουσίες 2 τρισεκατομμυρίων ευρώ θα κινδυνεύσουν από τις πλημμύρες που θα προκληθούν από την άνοδο της στάθμης των θαλασσών έως το 2100. Λίγοι στην Ευρώπη θα επωφεληθούν από τις αλλαγές αυτές, όπως οι αγρότες του Βορρά που θα έχουν μεγαλύτερες περιόδους για την καλλιέργεια των προϊόντων τους.Τα τελευταία 160 χρόνια χάθηκαν τα δύο τρίτα των πάγων, στις Άλπεις. Χαρακτηριστική είναι η αλλοίωση του τοπίου στον Παγετώνα Φερνακτ Φερνερ στην ΑυστρίαΣτο τέλος του 21ου αιώνα πολλά είδη φυτών θα έχουν μετοικήσει σε πιο ορεινές και περισσότερο βόρειες περιοχές παρασύροντας πτηνά και ζώα που εξαρτώνται από αυτά. Ο Ευρωπαϊκός Οργανισμός Περιβάλλοντος στην έκθεσή του απευθύνει έκκληση για συνεργασία των ευρωπαϊκών κυβερνήσεων στην παρακολούθηση των αλλαγών , στην αλληλοενημέρωση και στην ανάληψη συντονισμένων δράσεων προκειμένου τα μειωθούν κατά το δυνατό οι συνέπειες από την υπερθέρμανση του πλανήτη.
nature.ert.gr
Την ενσωμάτωση, στην ελληνική νομοθεσία, της κοινοτικής οδηγίας 2004/35/ΕΚ για την περιβαλλοντική ευθύνη, προβλέπει σχέδιο προεδρικού διατάγματος, που υπέγραψε ο ΥΠΕΧΩΔΕ, Γ. Σουφλιάς«Είναι η 35η οδηγία για το περιβάλλον, που ενσωματώνουμε στο εθνικό μας δίκαιο τα τελευταία τεσσεράμισι χρόνια», δήλωσε ο κ. Σουφλιάς και πρόσθεσε ότι πρόκειται «για τεράστιο και επίπονο νομοθετικό έργο που έγινε από το ΥΠΕΧΩΔΕ, ώστε να εκσυγχρονιστεί πλήρως -και να γίνει αυστηρότερη- η περιβαλλοντική νομοθεσία μας και να εναρμονιστεί απόλυτα με το κοινοτικό δίκαιο».Επεσήμανε δε, ότι σήμερα, «στον τομέα της περιβαλλοντικής νομοθεσίας, η Ελλάδα έχει καλύψει πλήρως το χαμένο έδαφος και δεν έχει εκκρεμείς υποθέσεις».
«Με την οδηγία 2004/35/ΕΚ για την περιβαλλοντική ευθύνη, οργανώνουμε πλήρως το θεσμικό μας πλαίσιο για την εφαρμογή της αρχής ο «ρυπαίνων πληρώνει» καθορίζοντας διαδικασίες και μέτρα τόσο για την ενίσχυση της πρόληψης όσο και για την αποκατάσταση των περιβαλλοντικών ζημιών. Στο πλαίσιο αυτό, εισάγεται στην ελληνική έννομη τάξη η αρχή της ευθύνης που εφαρμόζεται για τις περιβαλλοντικές ζημιές, αλλά και για τις επικείμενες απειλές τέτοιων ζημιών από επαγγελματικές δραστηριότητες», τόνισε ο υπουργός.
Σύμφωνα με τις διευκρινίσεις του κ. Σουφλιά, ως περιβαλλοντικές, ορίζονται οι άμεσες ή έμμεσες ζημιές που προκαλούνται στο υδάτινο περιβάλλον, τα προστατευόμενα είδη και τους οικοτόπους και η άμεση ή έμμεση μόλυνση του εδάφους, η οποία δημιουργεί σοβαρό κίνδυνο για την ανθρώπινη υγεία.Την ευθύνη για την εφαρμογή της οδηγίας φέρει το ΥΠΕΧΩΔΕ και οι Περιφέρειες, με βάση τα κριτήρια του άρθρου 6 του Προεδρικού Διατάγματος. Για την αποτελεσματική εφαρμογή της συστήνεται στο υπουργείο αυτοτελές Συντονιστικό Γραφείο Αντιμετώπισης Περιβαλλοντικών Ζημιών, επικουρούμενο από ειδική γνωμοδοτική επιτροπή στην οποία συμμετέχουν εκπρόσωποι υπουργείων, επιστημονικών και άλλων φορέων. Η σύσταση αντίστοιχης Επιτροπής προβλέπεται και σε επίπεδο Περιφέρειας.Η αρμόδια αρχή, το ΥΠΕΧΩΔΕ ή η Περιφέρεια, έχει τις αρμοδιότητες:- Εφόσον εμφανίζεται μία άμεση απειλή περιβαλλοντικής ζημιάς, να υποχρεώνει το φορέα εκμετάλλευσης (δυνητικά ρυπαίνων) να λάβει προληπτικά μέτρα.- Όταν επέρχεται η ζημιά, να υποχρεώνει το φορέα εκμετάλλευσης να λάβει τα κατάλληλα μέτρα αποκατάστασης (τα οποία καθορίζονται με βάση τους κανόνες και τις αρχές που αναφέρονται στο Παράρτημα ΙΙ της Οδηγίας)
Επιπλέον, η αρμόδια αρχή και στις δύο περιπτώσεις έχει το δικαίωμα να λάβει η ίδια τα προληπτικά μέτρα ή τα μέτρα αποκατάστασης και στη συνέχεια να ανακτήσει τα έξοδα από τους φορείς εκμετάλλευσης, που εμπλέκονται στην υπόθεση.
Πρόταση για την αναθεώρηση της νομοθεσίας που διέπει την προστασία του όζοντος υπέβαλλε η Ευρωπαϊκή Επιτροπή στις Βρυξέλλες. Η αναθεώρηση αποβλέπει στην απλοποίηση της νομοθεσίας για την εξάλειψη των ουσιών που καταστρέφουν το όζον. Σύμφωνα με την Κομισιόν, παρά τα μέχρι σήμερα σημαντικά βήματα προόδου που έχουν σημειωθεί, εξακολουθούν να υφίστανται ανεπίλυτα προβλήματα, ορισμένα από τα οποία σχετίζονται με την αλλαγή του κλίματος. Σύμφωνα με εκτιμήσεις η στιβάδα του όζοντος αναμένεται να επανέλθει στα προ του 1980 επίπεδα στο διάστημα 2050-2075.
"Οι ουσίες που καταστρέφουν τη στιβάδα του όζοντος έχουν σχεδόν πλήρως εξαλειφθεί στην Ευρωπαϊκή Ένωση, χωρίς να έχουν προκληθεί σημαντικές δυσκολίες στους παραγωγούς και στους καταναλωτές. Το γεγονός αυτό αποδεικνύει ότι η αειφόρος ανάπτυξη είναι επιτεύξιμη και πρέπει να επιδιωχθεί περαιτέρω. Παρά τις επιτυχίες μας πρέπει να επαγρυπνούμε, δεδομένου ότι σημαντικές ποσότητες των εν λόγω ουσιών ενυπάρχουν, ακόμη, σε πολλά προϊόντα, όπως είναι τα ψυγεία και τα μονωτικά υλικά στα κτίρια. Οφείλουμε να αποτρέψουμε την έκλυση των συγκεκριμένων ουσιών στην ατμόσφαιρα. Η σημασία της αποτροπής αυξάνεται ακόμη περισσότερο από το γεγονός ότι οι ουσίες αυτές αποτελούν, εκ παραλλήλου, σημαντικούς παράγοντες της θέρμανσης του πλανήτη", δήλωσε ο αρμόδιος για το περιβάλλον Επίτροπος Σταύρος Δήμας.Στόχος της πρότασης της Επιτροπής είναι η βελτίωση της εφαρμογής του κανονισμού, με την αποσαφήνιση ορισμένων διατάξεών του, όπως αυτών που αναφέρονται στις εξαιρέσεις και παρεκκλίσεις όσον αφορά τη χρήση ουσιών που καταστρέφουν τη στιβάδα του όζοντος, καθώς και στους όρους στους οποίους υπόκεινται οι εισαγωγές και εξαγωγές τους. Η πρόοδος που έχει επιτευχθεί στην εξάλειψη των ουσιών που καταστρέφουν τη στιβάδα του όζοντος επιτρέπει πλέον την κατάργηση πολυάριθμων διατάξεων. Η αναθεώρηση ευθυγραμμίζει τον κανονισμό με τις πλέον πρόσφατες διεθνείς συμφωνίες, ιδίως με αυτές που αναφέρονται στην επίσπευση της εξάλειψης των υδροχλωροφθορανθράκων (HCFC) βάσει του Πρωτοκόλλου του Μόντρεαλ, καθώς και με αυτές που αποβλέπουν στην επίτευξη της τελικής εξάλειψης ουσιών για τις οποίες υπάρχουν διαθέσιμες εναλλακτικές λύσεις. Περιλαμβάνει, επίσης, πρόσθετα μέτρα για την πρόληψη της παράνομης εμπορίας και χρήσης, στην Ευρωπαϊκή Ένωση, ουσιών που καταστρέφουν τη στιβάδα του όζοντος.
nature.ert.gr
Η Φινλανδία, η Ισλανδία και η Νορβηγία είναι επικεφαλής των πιο "πράσινων" χωρών του πλανήτη που φροντίζουν το περιβάλλον και την ευημερία των πολιτών τους, σε αντίθεση με τις αφρικανικές χώρες που βρίσκονται στο τέλος του καταλόγου, σύμφωνα με την αξιολόγηση 141 κρατών που δημοσιεύεται στη διεθνή έκδοση του Reader’s Digest.
Η Σκανδιναβία μονοπωλεί επίσης και τις δύο πρώτες θέσεις στις 72 πόλεις του κόσμου που θεωρούνται οι πιο ευχάριστες για να ζει κανείς. Η Στοκχόλμη και το Όσλο είναι πρώτες στον κατάλογο και ακολουθούν το Μόναχο και το Παρίσι. Τελευταίες έρχονται η Μπανγκόκ, η Καντόνα, η Βομβάη, η Σαγκάη και το Πεκίνο. Οι εννιά από τις δέκα πρώτες θέσεις στον κατάλογο των χωρών ανήκουν στην Ευρώπη με μοναδική εξαίρεση την Ουρουγουάη, που βρίσκεται στην ένατη θέση, όμως η Γερμανία είναι στην 21η, η Βρετανία στην 25η και οι Ηνωμένες Πολιτείες στην 23η.
Η Αλγερία είναι η μοναδική χώρα της Αφρικής που βρίσκεται στις 100 πρώτες, καταλαμβάνοντας την 72η θέση. Τελευταίες έρχονται ο Νίγηρας, η Σιέρα Λεόνε, η Μπουρκίνα Φάσο, το Τσαντ και η Αιθιοπία. Τα κριτήρια με τα οποία καταρτίστηκαν ο κατάλογος των πιο "πράσινων" χωρών είναι περιβαλλοντικά, όπως η ποιότητα του αέρα και του νερού, η βιοποικιλότητα, οι εκπομπές αερίων που προκαλούν το φαινόμενο του θερμοκηπίου, αλλά και κοινωνικά, όπως το Ακαθάριστο Εθνικό Προϊόν, η πρόσβαση στην εκπαίδευση, το ποσοστό ανεργίας και το προσδόκιμο ζωής.
Για τις πόλεις, η συντακτική ομάδα του Reader’s Digest έλαβε υπόψη της στοιχεία από τη Διεθνή Ένωση Μεταφορών για τα σκουπίδια, την ανακύκλωση, το κόστος του ηλεκτρικού ρεύματος, τη μόλυνση, αλλά και τους χώρους πρασίνου και τα μέσα μαζικής μεταφοράς.
nature.ert.gr
Κατώτερο των περιστάσεων αποδεικνύεται το «ενεργειακό πακέτο» της Κομισιόν για τη συμβολή της Ε.Ε. στην αντιμετώπιση του φαινομένου του θερμοκηπίου. Αυτά είναι τα 5 σημαντικότερα σημεία του.
Οπου ακούς πολλά κεράσια κράτα μικρό καλάθι, λέει μια παροιμία, η οποία δυστυχώς επαληθεύθηκε στο πολυαναμενόμενο «ενεργειακό πακέτο» της Ευρωπαϊκής Επιτροπής. Οι προτάσεις είναι ανεπαρκέστατες, πολύ μακριά από τους αναγκαίους στόχους για την αναστροφή των κλιματικών αλλαγών. Τι εισηγείται η Κομισιόν;
1.    Μείωση των εκπομπών αερίων του θερμοκηπίου 20% μέχρι το 2020, σε σχέση με το 1990. Η Ε.Ε. έχει μειώσει ήδη τις εκπομπές της κατά 10%, άρα στην ουσία μιλάει για περικοπή μόλις 10% ακόμα -στόχος κατά πολύ μικρότερος της δέσμευσης για περικοπή κατά 25% - 40% των εκπομπών των ανεπτυγμένων βιομηχανικά χωρών που πάλευαν οι οργανώσεις και οι επιστήμονες και υιοθέτησε η Ε.Ε. στη σύνοδο του Μπαλί. Μετά την άρνηση των ΗΠΑ να συμφωνήσουν, μπήκε μια φλου διατύπωση για εθελοντική επιδίωξη «ενδεδειγμένων μειώσεων». Πολύ υποκριτική η στάση της Ε.Ε., η οποία πρωτοστατεί δήθεν στην προσπάθεια για αποφασιστική μείωση των εκπομπών και τελικά δεν δεσμεύεται ούτε η ίδια. Ισως, νιώθοντας αυτή την πίεση ο Μπαρόζο, δήλωσε ότι εάν συμφωνήσουν και οι άλλες μεγάλες ρυπογόνες δυνάμεις, μπορούμε να πάμε για μείωση 30%. Αρα μπορεί να γίνει, αλλά δεν μας αφήνει ο οικονομικός ανταγωνισμός!
2.    Οι μειώσεις σε επιμέρους τομείς είναι ελάχιστες. Κάτω από το γενικό αδύναμο στόχο του 20%, οι κατευθύνσεις για μειώσεις εκπομπών σε συγκεκριμένους τομείς είναι έως... αόρατες. Ο στόχος μείωσης των εκπομπών των τομέων που δεν καλύπτονται από το σύστημα εμπορίας ρύπων (οικιακός τομέας, μεταφορές, αγροτικές καλλιέργειες κ.λπ.) για το διάστημα 2005 - 2020 π.χ. είναι 10% για την Ε.Ε. και μόλις 4% για την Ελλάδα της ενεργειακής σπατάλης!
3.    Το αμφισβητούμενο εμπόριο δικαιωμάτων ρύπων παραμένει βασικός μοχλός για την επίτευξη των στόχων της Ε.Ε.  Τα δικαιώματα ρύπων όμως θα παραχωρηθούν για πολλά χρόνια ακόμα δωρεάν από τις κυβερνήσεις στις μεγάλες επιχειρήσεις. Δεν υιοθετεί η Επιτροπή ούτε καν το αίτημα για δημοπράτηση και αγορά των δικαιωμάτων ρύπων. Η δωρεάν παραχώρηση δικαιωμάτων εκπομπών μέχρι τώρα είχε αφήσει ανενόχλητες τις ρυπογόνες επιχειρήσεις και είχε οδηγήσει σε κατάρρευση το «χρηματιστήριο» ρύπων, με αποτέλεσμα και οι «μονάδες-μουτζούρηδες» να βρίσκουν φτηνά δικαιώματα ρύπων.
4.    Το 20% της ενέργειας της Ε.Ε. το 2020 από ΑΠΕ. Στον στόχο αυτόν εκφράζεται μια φιλοδοξία βελτίωσης, αφού σήμερα η Ε.Ε. παίρνει το 7% της ενέργειάς της από ΑΠΕ. Αντίστοιχα για την Ελλάδα, τέθηκε ο στόχος του 18% από ΑΠΕ, έναντι περίπου 6% σήμερα.
5.    Το 10% των καυσίμων των οχημάτων έως το 2020 να είναι από βιοκαύσιμα. Ιδιαίτερες ανησυχίες προκαλούνται από την επιμονή αυτή της Ευρωπαϊκής Επιτροπής. Οι εντατικές καλλιέργειες για την παραγωγή βιοκαυσίμων, στις χώρες του Τρίτου Κόσμου κυρίως, έχουν ως αποτέλεσμα την αποψίλωση δασών (κρίσιμης σημασίας για την περιβαλλοντική ισορροπία του πλανήτη), την εκπομπή αερίων του θερμοκηπίου από φυτοφάρμακα και γεωργικά μηχανήματα και την εκτίναξη των τιμών των τροφίμων. Η Κομισιόν μιλάει για την ανάγκη περιβαλλοντικά υπεύθυνης παραγωγής των βιοκαυσίμων, αλλά προχωράει στο στόχο πριν δημιουργηθούν οι δομές που θα εξασφαλίσουν κάτι τέτοιο.
Ακόμα κι έτσι αντιδρούν οι βιομήχανοι!
Οι περιβαλλοντικές οργανώσεις θεώρησαν ανεπαρκή τα μέτρα, αν και ορισμένες είδαν μισογεμάτο το ποτήρι. Ακόμα και σε αυτές τις αναιμικές προτάσεις αντέδρασαν οι εκπρόσωποι των Ευρωπαίων βιομηχάνων, αποκαλύπτοντας ποιοι κρύβονται πίσω από το φρενάρισμα των στόχων. Ο εκπρόσωπος της Ευρωπαϊκής Ομοσπονδίας σιδήρου και χάλυβα είπε ότι ορισμένα από τα μέτρα θα αποβούν «καταστροφικά για τον κλάδο», ενώ οι εταιρείες παραγωγής ηλεκτρισμού απείλησαν ότι θα υπάρξουν επιπτώσεις στις τιμές του ηλεκτρικού. Δυστυχώς, για μία ακόμα φορά φαίνεται ότι οι πολιτικοί δεν μπορούν να κάνουν την τομή, καθώς είναι δέσμιοι της λογικής της ανάπτυξης και κινούνται στο πλαίσιο του ανταγωνισμού των επιχειρήσεων και των μεγάλων συμφερόντων.
www.kathimerini.gr
Η Ευρωπαϊκή Επιτροπή αποφάσισε σήμερα να προσφύγει κατά της Ελλάδας στο Ευρωπαϊκό Δικαστήριο για δύο περιβαλλοντικά ζητήματα που αφορούν τη διαχείριση των στερεών αποβλήτων και την προστασία των άγριων πτηνών. Παράλληλα, με άλλη απόφασή της, η Επιτροπή έθεσε στο αρχείο την προσφυγή που είχε καταθέσει κατά της χώρας μας για τις εγκαταστάσεις επεξεργασίας αστικών λυμάτων στην περιοχή της Ψυττάλειας, κρίνοντας ότι οι μονάδες που κατασκευάστηκαν λειτουργούν με ικανοποιητικό τρόπο.
Σε ό,τι αφορά τη διαχείριση των στερεών αποβλήτων, η Επιτροπή έκρινε ότι η Ελλάδα παραβιάζει διατάξεις της οδηγίας (75/442) για τα στερεά απόβλητα, η οποία προβλέπει, μεταξύ άλλων, ότι «τα κράτη-μέλη πρέπει να λαμβάνουν τα αναγκαία μέτρα για να εξασφαλίσουν ότι τα στερεά απόβλητα θα διατίθενται χωρίς να θέτουν σε κίνδυνο την υγεία του ανθρώπου και χωρίς να βλάπτουν το περιβάλλον».
Σε σχέση με την προστασία των άγριων πτηνών, η Επιτροπή έκρινε ότι η Ελλάδα δεν ενσωμάτωσε πλήρως στο εθνικό δίκαιο την οδηγία (79/409) η οποία προβλέπει, μεταξύ άλλων, τη δημιουργία ζωνών προστασίας στα καταφύγια όπου υπάρχουν άγρια πτηνά.
www.kathimerini.gr με πληροφορίες από ΑΠΕ-ΜΠΕ
Επίσης θυμίζω τις δηλώσεις του αρμόδιου υπουργού κ.Σουφλιά για το θέμα της μόλυνσης του ποταμού Ασωπού "πρόκειται για εθνικό ζήτημα".
Τι έχει γίνει από τότε:
Συμπληρώθηκαν τέσσερις μήνες από τότε που ο ίδιος ο υπουργός ΠΕΧΩΔΕ Γιώργος Σουφλιάς είχε χαρακτηρίσει το θέμα του Ασωπού ποταμού "εθνικό ζήτημα". Ο ΣΚΑΪ επέστρεψε για ακόμη μια φορά στα Οινόφυτα για να διαπιστώσει ότι το πρόβλημα με το νερό το Ασωπού παραμένει άλυτο.
Οι εικόνες που κατέγραψε η τηλεόραση του ΣΚΑΪ αποδεικνύουν ότι πρέπει να υπάρχουν ακόμη εταιρείες που συνεχίζουν να ρυπαίνουν ανεξέλεγκτα τον Ασωπό, καθώς το ποτάμι εξακολουθεί να μοιάζει με βούρκος.
Από τη πλευρά του το ΥΠΕΧΩΔΕ διαχωρίζει τη θέση του υποστηρίζοντας ότι έγιναν όλες οι πρέπουσες κινήσεις για τον εντοπισμό των εταιρειών, που ρυπαίνουν το ποτάμι, ενώ έχει ήδη διαβιβάσει τους σχετικούς φακέλους στον εισαγγελέα αλλά και τη Νομαρχία, ώστε να προβούν στις κατάλληλες ενέργειες. Πάντως, οι κάτοικοι των Οινοφύτων εξακολουθούν να καταναλώνουν νερό με εξασθενές χρώμιο καθώς δεν έχουν ολοκληρωθεί τα έργα που είχε προαναγγείλει ο δήμαρχος Οινοφύτων.
Ο δήμος είχε αρχικά δώσει προθεσμία έως τις 31 Δεκεμβρίου 2007, στην συνέχεια έως τις 25 Ιανουαρίου 2008, ενώ σήμερα δηλώνει πως τα έργα θα έχουν ολοκληρωθεί έως τις 28 Φεβρουαρίου.
Την ίδια ώρα, σύμφωνα με πληροφορίες ο δήμος αρνείται να κοινοποιήσει και τα αποτελέσματα των τελευταίων αναλύσεων στο   νερό.
Ούτε στο χωριό Δήλεσι, που επίσης υδροδοτείται από τις μολυσμένες γεωτρήσεις των Οινοφύτων, έχουν ξεκινήσει τα έργα για την κατασκευή αγωγού που θα μεταφέρει καθαρό νερό από τον Μόρνο.
Ευρωκαταδίκη για το νερό.
Την καταδίκη της χώρας μας προχώρησε το Ευρωπαϊκό Δικαστήριο, καθώς δεν εφαρμόζει, ως όφειλε, κοινοτική οδηγία για την προστασία και διαχείριση των υδάτων της.Η καταδικαστική απόφαση βασίζεται στην διαπίστωση ότι η χώρα μας έχει παραβεί τις υποχρεώσεις της, "μη εκπονώντας, για κάθε ποτάμιμελέτη για τις επιπτώσεις της ανθρώπινης δραστηριότητας σε επιφανειακά και υπόγεια ύδατα και οικονομική ανάλυση της χρήσης ύδατος". Παράλληλα, η Ελλάδα δεν έχει υποβάλει στην Κομισιόν τις αναγκαίες συνοπτικές εκθέσεις σχετικά με όλες τις παραπάνω αναλύσεις που απαιτεί η κοινοτική οδηγία. Ενδεικτική του κλίματος στις Βρυξέλλες, είναι η δήλωση του Δημήτρη Γιωτάκου στο ΣΚΑΪ. Ο νομικός σύμβουλος του έλληνα επιτρόπου Σταύρου Δήμα, τονίζει ότι "η Ελλάδα παρανομεί και θα έπρεπε να είχε καταθέσει συγκεκριμένο σχέδιο διαχείρισης των αποβλήτων εδώ και 14 χρόνια".
Το θέμα περιβάλλον δεν υπάρχει για την ελληνική κυβέρνηση και αυτό αποδεικνύεται περίτρανα σε κάθε διεθνές ζήτημα που προκύπτει για εναρμόνιση της χώρας μας με τους Ευρωπαϊκούς κανόνες.
Το Υπουργείο Οπλισμένου σκυροδέματος και δομικών υλικών  (έτσι πρέπει να ονομάζεται πλέον το ΥΠΕΧΩΔΕ) με την ανοχή της κυβέρνησης και των συντεχνιών του Τεχνικού Επιμελητηρίου - ΤΕΕ καθημερινά αγνοούν το θέμα προστασία του περιβάλλοντος και του σεβασμού του δικαιώματος των πολιτών για μια καλή ποιότητα ζωής.
Υπάρχουν εναλλακτικές λύσεις ανάπτυξης που συνδυάζουν αρμονικά την προστασία του περιβάλλοντος και τους δείκτες οικονομικής ανάπτυξης, λύσεις που μάλλον θίγουν τα συμφέροντα μεγαλοκατασκευαστικών εταιριών και των πολιτικών προσώπων που χρηματοδοτούνται πίσω από αυτές
Από: http://politicalvigilance.blogspot.com/
Οι εκπρόσωποι των 190 χωρών του πλανήτη που συναντήθηκαν στο Μπαλί, στο πλαίσιο της διακυβερνητικής διάσκεψης για τις κλιματικές αλλαγές, είχαν στόχο να χαράξουν κατευθυντήριες γραμμές, πρακτικά έναν «οδικό χάρτη» που θα οδηγήσει ύστερα από δύο χρόνια σε συγκεκριμένα μέτρα πολιτικής που θα αντικαταστήσουν το Πρωτόκολλο του Κιότο, που λήγει σε τέσσερα χρόνια.
Η διάσκεψη έληγε την Παρασκευή και παρατάθηκε για να βρεθεί ένας ελάχιστος κοινός παρονομαστής μεταξύ των τριών ομάδων κρατών - Ηνωμένες Πολιτείες, Ευρωπαϊκή Ενωση, αναπτυσσόμενες χώρες (βλέπε Κίνα, Ινδία, Βραζιλία) που έχουν αντικρουόμενα συμφέροντα και άλλες προσδοκίες.   Οι κυβερνήσεις, παραβλέποντας ότι ο πλανήτης είναι το κοινό μας σπίτι, παραγνωρίζοντας ότι οι επιστήμονες φοβούνται πως πλησιάζουμε στο σημείο χωρίς επιστροφή, παζάρευαν επί δύο εβδομάδες ποσοστά ρύπανσης και δολάρια, χρονοδιαγράμματα και δεσμεύσεις, χωρίς να υπολογίζουν ότι το κόστος θα το πληρώσουμε τελικά όλοι, αναπτυγμένοι και υπανάπτυκτοι, πλούσιοι και φτωχοί.
Διεθνείς οργανισμοί και ινστιτούτα κύρους υπογράμμισαν ότι μπορεί οι φτωχοί να πληρώσουν αρχικά μεγαλύτερο τίμημα από την επερχόμενη καταστροφή, όμως, τελικά, η άνοδος της θερμοκρασίας που οφείλεται στην αύξηση των εκπομπών των αερίων τα οποία προκαλούν το φαινόμενο του θερμοκηπίου θα συμπαρασύρει τους πάντες.   Ο βασικός υπαίτιος για το αδιέξοδο που επικρατούσε μέχρι το βράδυ της Παρασκευής είχε ονοματεπώνυμο.   Ο Αλ Γκορ, που πήγε στο Μπαλί απευθείας από το Οσλο με το Νόμπελ Ειρήνης ανά χείρας, κατονόμασε τον Τζορτζ Μπους .
Δώστε χρόνο μέχρι τις εκλογές (Νοέμβριος 2008) και τότε θα υπάρχει άλλη κατάσταση, είπε ο Γκορ, όμως ο χρόνος κυλάει αντίστροφα. Πόσω μάλλον που κανείς δεν εγγυάται ότι μετά τον Νοέμβριο του 2008 θα υπάρχει πραγματική αλλαγή στην αμερικανική στάση.   Και πέρα απ' αυτό, είναι μάλλον υποτιμητικό και παράλογο να εξαρτάται η επιβίωση στον πλανήτη μας από την ψήφο των αμερικανών πολιτών.
Ο πλανήτης δεν μπορεί να περιμένει τον Τζορτζ Μπους.   Η λύση της τελευταίας στιγμής που προσπαθούσαν να πετύχουν οι διαπραγματευτές ήταν να συνταχθούν οι 190 χώρες γύρω από την πιο ισορροπημένη πλατφόρμα της Ε.Ε., που προβλέπει δέσμευση όλων των κρατών, να μειωθούν οι εκπομπές αερίων από 25 έως 40%, μέχρι το 2020, με έτος βάσης το 1990 .   Προκειμένου να συναινέσει και η Ουάσιγκτον (το μαύρο πρόβατο της διάσκεψης), ο προεδρεύων ινδονήσιος υπουργός Περιβάλλοντος πρότεινε να τεθεί ως ποσοστό στόχος να μειωθούν οι εκπομπές αερίων κατά 50% σε σχέση με το 1990, αλλά αυτό να γίνει σε βάθος χρόνου, έως το 2050.
Με γνώμονα τις ΗΠΑ
Τελικά η συμβιβαστική λύση της τελευταίας στιγμής που πέτυχαν οι ευρωπαίοι και αμερικανοί διαπραγματευτές ήταν να συμπεριληφθεί στο τελικό κείμενο της διακήρυξης της συνόδου στο Μπαλί μία υποσημείωση που αναφέρει ότι «απαιτείται σοβαρός περιορισμός των εκπομπών καυσαερίων» , χωρίς αναφορά συγκεκριμένων ποσοστών.   Οι επιστήμονες που πήραν μέρος στη διάσκεψη του Μπαλί, ήταν σαφείς. Τώρα είναι η ώρα για δράση, δεν χωράνε καθυστερήσεις . Απαιτούνται συγκεκριμένα μέτρα και δεσμεύσεις για τη μετά Κιότο εποχή κι όχι ευχολόγια.
Ομως ο συμβιβασμός των «εμπολέμων» στο Μπαλί είναι βήμα πολύ σημαντικό, αλλά εντελώς μετέωρο. Οι πραγματικές διαπραγματεύσεις θα διεξαχθούν τα επόμενα δύο χρόνια και εκεί ο συμβιβασμός θα είναι ακόμη δυσκολότερος.
Οι ΗΠΑ αντιδρούν βασικά σε οποιαδήποτε συγκεκριμένη δέσμευση και θέλουν οι αλλαγές να γίνουν σε εθελοντική βάση. Πιστοί σε μια λογική μόνης υπερδύναμης, θεωρούν κάθε συνθήκη που τους περιορίζει, στενό κορσέ, εμπόδιο στην ανάπτυξή τους.   Παραγνωρίζουν όμως ότι η άνοδος της θερμοκρασίας θα φέρει τέτοιο τσουνάμι αλλαγών στον κόσμο, που ο όρος υπερδύναμη θα είναι πια κενό γράμμα για όλους.
Εγκυροι πανεπιστημιακοί, διεθνείς οργανώσεις, νομπελίστες ερευνητές ήταν σαφέστατοι στο Μπαλί και περιέγραψαν με τα μελανότερα χρώματα το νεφελώδες σήμερα και το εφιαλτικό αύριο.
Η άνοδος της θερμοκρασίας δυστυχώς επιβεβαιώθηκε. Τα τελευταία 20 χρόνια ανέβηκε η μέση θερμοκρασία στη Γη κατά 0,7 βαθμούς Κελσίου και ήδη προκάλεσε τήξη πάγων στους πόλους, ακραία καιρικά φαινόμενα, ξηρασία στις δυτικές πολιτείες της Αμερικής, άνοδο των νερών στον Ειρηνικό, όπου κινδυνεύουν νησιά με εξαφάνιση, ερημοποίηση στην Κίνα.   Μαύρες προβλέψεις
Στο άμεσο μέλλον η Γη κινδυνεύει με άνοδο των θαλάσσιων υδάτων από ένα μέχρι και τρία μέτρα, παρατεταμένη ξηρασία που θα αφανίσει καλλιέργειες και μπορεί να οδηγήσει σε λιμό τεράστιες περιοχές του πλανήτη.   Από τις λίγες θετικές πλευρές που άφησε πίσω του το Μπαλί, είναι η δέσμευση όλων των κρατών να αντιμετωπίσουν το μεγάλο πρόβλημα της αποψίλωσης των δασών, που συμβάλλει σημαντικά στην αύξηση των εκπομπών αερίων του θερμοκηπίου.
Κάθε χρόνο αποψιλώνονται δάση έκτασης όση η Ελλάδα. Αν συνεχίσουμε με αυτόν τον ρυθμό, σε μία εικοσαετία το τροπικό δάσος-πνεύμονας ασπίδα στο φαινόμενο του θερμοκηπίου θα υπάρχει μόνο σε φωτογραφίες.   Με τη Βρετανία να πρωτοστατεί, οι 190 χώρες συντάχθηκαν με την πρόταση της Ε.Ε. να δημιουργηθεί ένα ταμείο με αρχικό κεφάλαιο 200 εκατ. ευρώ για να προστατευτούν τα δάση. Ομως, αν αναλογιστεί κανείς ότι απαιτούνται περί τα τρία δισ. ευρώ ετησίως για να επιτευχθεί πλήρως ο στόχος ακόμη κι αυτή η θετική απόφαση είναι σταγόνα στον ωκεανό.
www.enet.gr
Με μεγάλο σκεπτικισμό μπροστά στις προκλήσεις που αντιμετωπίζει η ανθρωπότητα από τις κλιματικές αλλαγές διεξάγεται η διάσκεψη των Ηνωμένων Εθνών για το Κλίμα στο Μπαλί .
Η συλλογική μας μοίρα βρίσκεται στις προτάσεις και την αποφασιστικότητα των 10.000 εκπροσώπων 191 χωρών και παρατηρητών από διακυβερνητικές και μη κυβερνητικές οργανώσεις, που ώς τις 14 Δεκεμβρίου  θα επιχειρήσουν να θέσουν το πλαίσιο μιας νέας διεθνούς συμφωνίας η οποία θα διαδεχθεί το Πρωτόκολλο του Κιότο, η τυπική ισχύς του οποίου λήγει το 2012.
Βάση των συζητήσεων είναι η τελευταία έκθεση της IPCC (Διακυβερνητικής Επιτροπής του ΟΗΕ για τις Κλιματικές Αλλαγές) που θέτει ως αναγκαιότητα έως το 2050 να αποτραπεί η αύξηση της θερμοκρασίας κατά 2 βαθμούς Κελσίου σε σχέση με την προβιομηχανική εποχή (ήδη σήμερα η αύξηση αυτή είναι 0,7 βαθμοί).
Ο μεγάλος στόχος
Μια αύξηση της θερμοκρασίας θα απειλήσει καταλυτικά την ανάπτυξη των οικονομιών, των κοινωνιών και του περιβάλλοντος, επισημαίνει η έκθεση, επιφέροντας την τήξη των πάγων της Γροιλανδίας, την κατάρρευση πολλών οικοσυστημάτων και δισεκατομμύρια ζημιές από πλημμύρες, καταιγίδες και ξηρασίες που θα απειλήσουν την παγκόσμια διάθεση τροφίμων.   Ο στόχος είναι αναγκαίος και εξαιρετικά φιλόδοξος, καθώς οι ειδικοί επισημαίνουν ότι θα απαιτούσε μείωση των εκπομπών αερίων που συμβάλλουν στο φαινόμενο του θερμοκηπίου έως και 80%, τη στιγμή που έως το 2050 ο παγκόσμιος πληθυσμός θα έχει φτάσει τα 9 δισεκατομμύρια.
Για να εκπληρωθεί ο στόχος, οι ΗΠΑ, η χώρα που έχει περισσότερο συμβάλει στην άνοδο της θερμοκρασίας του πλανήτη, έπρεπε να μειώσει τις κατά κεφαλήν εκπομπές της από 20,9 εκατ. τόνους που ήταν το 2004 στους 0,537 τόνους.   Ολα αυτά όταν το Πρωτόκολλο του Κιότο, που υιοθετήθηκε το 1997, αλλά τέθηκε σε ισχύ μόλις το 2005, με την ηχηρή απουσία των ΗΠΑ, παρά τους πολύ σεμνότερους στόχους του έχει οδηγηθεί σε πλήρη αποτυχία: από την υπογραφή του επιταχύνθηκε η αύξηση των εκπομπών καυσαερίων, φτάνοντας στον ταχύτερο ρυθμό που έχει ποτέ σημειωθεί από την εποχή της βιομηχανικής επανάστασης.
Η διάσκεψη του Μπαλί θα είναι μάλλον απογοητευτική για όσους προσδοκούν την υιοθέτηση δραστικών μέτρων, όπως ο πρόεδρος της IPCC, Ρατζέντα Πατσάουρι, που προειδοποίησε: «Ο,τι κάνουμε τα επόμενα 2-3 χρόνια θα καθορίσει το μέλλον του πλανήτη».   Διότι η διάσκεψη δεν πρόκειται να καταλήξει σε κάποια νέα διεθνή συμφωνία, απλώς θα θέσει προς συζήτηση τα θέματα που πρέπει να περιληφθούν σε αυτήν, διαμορφώνοντας ένα είδος χρονοδιαγράμματος διαπραγματεύσεων, με την ελπίδα να υιοθετηθεί το 2009 στην Κοπεγχάγη η νέα συμφωνία διάδοχος του Κιότο.
Η ατζέντα
Πολλά τα θέματα της ατζέντας στο Μπαλί, και οι τομείς που θα αφορά (π.χ. αν οι περιορισμοί θα επεκταθούν και στις αερομεταφορές) είναι τα μέτρα για τον περιορισμό των εκπομπών και οι ποσοστώσεις ανά χώρα, οι φόροι καυσαερίων, το χρηματιστήριο του άνθρακα, τα «προγράμματα ανταλλαγής εκπομπών» μεταξύ πλουσίων και φτωχών χωρών, η δημιουργία ενός ταμείου προσαρμογής στις νέες κλιματικές συνθήκες, οι επενδύσεις σε νέες τεχνολογίες «χαμηλής χρήσης άνθρακα», οι εναλλακτικές μορφές ενέργειας.   Αλλά το μείζον και πλέον ακανθώδες ζήτημα είναι το ποιος θα πληρώσει το κόστος για τις συνέπειες της κλιματικής αλλαγής.
Οι πλούσιες χώρες, που έχουν δημιουργήσει και το πρόβλημα, πρέπει να σηκώσουν το μεγαλύτερο βάρος της επίλυσής του, αλλά δεν θα το κάνουν αν οι αναπτυσσόμενες δεν λάβουν επίσης μέτρα.   Κι αυτές, με τη σειρά τους, είναι απρόθυμες να μειώσουν τις εκπομπές τους αν οι ΗΠΑ -απομονωμένες μετά την πρόσφατη προσχώρηση της Αυστραλίας στο Πρωτόκολλο του Κιότο- δεν υιοθετήσουν δραστικές μειώσεις των ρύπων.
Κλιματικές ανισότητες
Το σημαντικότερο στοιχείο που θα έχει να αντιμετωπίσει η διάσκεψη είναι μια αλήθεια που σπάνια λέγεται, αλλά που επισημαίνεται από όλες τις πρόσφατες έρευνες: οι κλιματικές αλλαγές θα πλήξουν όλους μας, αλλά δραματικότερα τις φτωχότερες χώρες.   «Χρειάζεται ισότητα. Γιατί ξεκινάμε από μια εξαιρετικά άνιση βάση: οι πλούσιοι ρυπαίνουν και δεν πληρώνουν αφήνοντας τους φτωχούς να υφίστανται τις συνέπεις», τονίζει ο σερ Νίκολας Στερν, που στη μελέτη του για τις οικονομικές επιπτώσεις της υπερθέρμανσης του πλανήτη, αποκάλυψε ότι το πρόσθετο κόστος που βαραίνει τις αναπτυσσόμενες χώρες λόγω των κλιματικών αλλαγών ξεπερνά τα 80 δισ. δολάρια το χρόνο.   «Οι κλιματικές αλλαγές αποτελούν απειλή για ολόκληρη την ανθρωπότητα.
Ομως είναι οι φτωχοί, που δεν ευθύνονται για το οικολογικό χρέος που συσσωρεύουμε, αυτοί που αντιμετωπίζουν τις πιο άμεσες και σοβαρές συνέπειες του ανθρώπινου κόστους αυτών των αλλαγών», επισημαίνει η ετήσια έκθεση του Αναπτυξιακού Προγράμματος του ΟΗΕ (UNDP), επιβεβαιώνοντας τις δηλώσεις του Στερν.   Αφιερωμένη στις κλιματικές αλλαγές, η έκθεση κάνει έκκληση για «αλληλεγγύη σε ένα διχασμένο κόσμο», όπου η άνοδος της θερμοκρασίας και τα συνακόλουθα ακραία καιρικά φαινόμενα έχουν γίνει από τους βασικούς παράγοντες της αύξησης της φτώχειας και της ανισότητας στον πλανήτη.
Ασχημες προβλέψεις
«Για εκατομμύρια ανθρώπους αυτά τα φαινόμενα αποτελούν ένα μονόδρομο προς τη φτώχεια και τη μειονεκτικότητα. Η δομημένη ανισότητα στην ικανότητά τους να αντιμετωπίσουν τις κλιματικές αλλαγές τούς καθιστά ομήρους, επιδεινώνοντας τη θέση τους, βυθίζοντάς τους στον υποσιτισμό, στη λειψυδρία, σε οικολογικές καταστροφές, στην απώλεια των μέσων επιβίωσής τους».   Με τη σκέψη στα 2,6 δισ. ανθρώπους που ζουν με λιγότερα από 2 δολάρια την ημέρα, η έκθεση του UNDP αναφέρει συγκεκριμένα παραδείγματα των μηχανισμών, μέσω των οποίων οι οικολογικές συνέπειες της κλιματικής αλλαγής απειλούν τους φτωχούς του πλανήτη.
* Η κατάρρευση των αγροτικών συστημάτων ως συνέπεια της αυξανόμενης ξηρασίας, των υψηλών θερμοκρασιών και των ασυνήθιστων βροχοπτώσεων, κάτι που θα οδηγήσει άλλα 600 εκατ. ανθρώπους στην απειλή της πείνας.
* Μεγάλες περιοχές της υποσαχάριας Αφρικής, όπου απαντάται η μεγαλύτερη φτώχεια στον κόσμο, αντιμετωπίζουν τον κίνδυνο να δουν την παραγωγικότητά τους να μειώνεται κατά 26% έως το 2060.
* Λόγω της ξηρασίας, τα παιδιά στην Αιθιοπία έχουν 36% περισσότερες πιθανότητες να πάσχουν από υποσιτισμό, ποσοστό που μεταφράζεται σε 2 εκατ. νέα κρούσματα παιδικού υποσιτισμού.
* Εως το 2080, κάπου 1, 8 δισ. άνθρωποι θα προστεθούν στα εκατομμύρια που αντιμετωπίζουν πρόβλημα λειψυδρίας και μεγάλες περιοχές της Ασίας και της Βόρειας Κίνας θα αντιμετωπίσουν σοβαρή οικολογική κρίση λόγω της μετακίνησης των παγόβουνων και των μεταβολών στο σύστημα βροχοπτώσεων.
* Οι πλημμύρες και οι τροπικές καταιγίδες θα μετατοπίσουν κάπου 332 εκατ. πολίτες των αναπτυσσόμενων χωρών από τις παράκτιες και χαμηλές περιοχές. Περισσότεροι από 70 εκατ. κάτοικοι του Μπανγκλαντές, 22 εκατ. Βιετναμέζοι και 6 εκατ. Αιγύπτιοι θα μπορούσαν να πληγούν από πλημμύρες που σχετίζονται με την άνοδο της θερμοκρασίας.
* Νέες απειλές και επιδημίες θα ξεσπάσουν στις φτωχότερες χώρες του κόσμου, με άλλα 400 εκατ. πολίτες να απειλούνται από ελονοσία.   www.enet.gr
ΕΥΡΩΠΗ  Ενισχυμένη διαφοροποίηση του κλίματος - υποχώρηση των πάγων, μείωση των χιονοπτώσεων, αύξηση της στάθμης των θαλάσσιων υδάτων, εξαφάνιση ειδών. Η αύξηση των θερμοκρασιών στις νότιες χώρες ενισχύει τον κίνδυνο πυρκαγιάς και ασθενειών λόγω των κυμάτων καύσωνα. Οι ειδικοί μιλούν για πτώση του χειμερινού αλλά και θερινού τουρισμού.
ΑΦΡΙΚΗ  Μέχρι το 2020, 75-250 εκατ. άνθρωποι δεν θα έχουν άμεση πρόσβαση σε πόσιμο νερό και οι σοδειές, λόγω της μειώσης των βροχοπτώσεων, θα μειωθούν σημαντικά.
ΑΣΙΑ  Περιοχές κινδυνεύουν από πλημμύρες λόγω της ανόδου της στάθμης των θαλάσσιων υδάτων αλλά και υπερχείλισης των ποταμών. Αύξηση του ρυθμού εμφάνισης ασθενειών που προκαλούνται σε περιόδους έντονων βροχοπτώσεων και περιόδους ξηρασίας.
ΑΥΣΤΡΑΛΙΑ - ΝΕΑ ΖΗΛΑΝΔΙΑ  Μέχρι το 2020 κίνδυνος μείωσης της βιοποικιλότητας σε οικολογικούς παραδείσους όπως ο Μεγάλος Κοραλλιογενής Υφαλος και οι υδροβιότοποι του Κουίνσλαντ. Μείωση των υδάτινων πόρων.
ΛΑΤΙΝΙΚΗ ΑΜΕΡΙΚΗ  Ως τα μέσα του αιώνα η αύξηση της θερμοκρασίας και η μείωση της υγρασίας του εδάφους θα επιφέρει αντικατάσταση των τροπικών δασών από σαβάνες στην ανατολική Αμαζονία. Αυξημένος κίνδυνος για σημαντική απώλεια της βιοποικιλότητας, μέσω της εξαφάνισης ειδών, σε πολλές περιοχές της τροπικής Λατινικής Αμερικής. Μείωση της παραγωγικότητας σε πολλές σοδειές, με σοβαρές συνέπειες για την ασφάλεια των τροφίμων. Ο αριθμός των ατόμων που θα κινδυνεύουν από πείνα θα αυξηθεί.
ΒΟΡΕΙΑ ΑΜΕΡΙΚΗ  Αυξημένη ζήτηση για υδάτινους πόρους εξαιτίας της υπερθέρμανσης στα δυτικά όρη. Στη διάρκεια του αιώνα οι καύσωνες σε ορισμένες πόλεις, που ήδη πλήττονται, θα αυξηθούν, θα ενταθούν και θα διαρκούν περισσότερο με πιθανές συνέπειες για την υγεία των κατοίκων.
ΠΟΛΙΚΕΣ ΠΕΡΙΟΧΕΣ  Η βασική πρόβλεψη είναι ότι θα μειωθεί το πάχος και η έκταση των παγετώνων και των επιπλέοντων πάγων και θα επέλθουν αλλαγές στα φυσικά οικοσυστήματα με επιβλαβείς συνέπειες για πολλούς οργανισμούς, όπως τα αποδημητικά πουλιά, τα θηλαστικά και τα αρπακτικά. Οι αρνητικές συνέπειες θα πλήξουν τις υποδομές αλλά και τον παραδοσιακό τρόπο ζωής των ιθαγενών.
ΜΙΚΡΑ ΝΗΣΙΑ  Η άνοδος της στάθμης της θάλασσας θα φέρει πλημμύρες, θύελλες, διάβρωση και κινδύνους για τις παράκτιες περιοχές, απειλώντας τις ζωτικές υποδομές και οικισμούς. Εως τα μέσα του αιώνα οι κλιματικές αλλαγές θα οδηγήσουν σε μείωση των υδάτινων πόρων.
www.enet.gr
Με την ελεύθερη γη να σπανίζει στην πυκνοκατοικημένη Ολλανδία, ο μόνος χώρος που κρίνεται κατάλληλος για ανεμογεννήτριες είναι η ανοιχτή θάλασσα. Έξω από τις ακτές της χώρας στη Βόρεια Θάλασσα ξεκίνησε η κατασκευή του πρώτου από μια σειρά γιγάντιων αιολικών πάρκων.
Οι Ολλανδοί, που γενικά δεν συμπαθούν τη θέα των τουρμπίνων, μόλις που θα μπορούν να διακρίνουν τις 60 ανεμογεννήτριες του πάρκου Q7, περίπου 20 χλμ από τις ακτές.
Το έργο των 383 εκατ. ευρώ «θα παρέχει ηλεκτρισμό αρκετό για 125.000 νοικοκυριά», δήλωσε στο Reuters εκπρόσωπος των κατασκευαστικών εταιρειών Econcern και Eneco Energie, που ελπίζουν να κατασκευάσουν ακόμα πέντε με δέκα τέτοια πάρκα τα επόμενα χρόνια.
Παρόμοια έργα υλοποιούνται στη Βρετανία.
Το ευτύχημα για τους μηχανικούς είναι ότι τα νερά έξω από την Ολλανδία είναι ρηχά και ο βυθός αμμώδης, οπότε η θεμελίωση των πυλώνων σε βάθος
30 μέτρων
δεν συναντά μεγάλα εμπόδια.
Οι τεχνικες δυσκολίες είναι παρόλα αυτά πολλές, καθώς οι διαστάσεις του έργου είναι πραγματικά τεράστιες. Κάθε πτερύγιο των τουρμπίνων έχει μήκος
40 μέτρα
100 μέτρων
140 μέτρα
, όσο ενός ουρανοξύστη.
Όταν τα πτερύγια αρχίσουν να γυρίζουν το 2008, θα μειώσουν τις εκπομπές διοξειδίου του άνθρακα κατά 225.000 τόνους το χρόνο, βοηθώντας την Ολλανδία να αυξήσει στο 20% το ποσοστό συμμετοχής των ανανεώσιμων πηγών ενέργειας έως το 2020.
Σχόλιο: Την στιγμή που οι Ευρωπαίοι Εταίροι μας προσπαθούν να "πιάσουν" το 20% που έχει θεσπίσει η ΕΕ, στο Ελλαδιστάν σχεδιάζουμε την χωροθέτηση νέων θερμο-ηλεκτρικών μονάδων (ακόμα και λιγνιτικών), ενώ τα τοπικά συμφέροντα πολλών περιοχών εναντιώνονται στην χρήση των ΑΠΕ.
Τα στοιχεία της WWF δείχνουν μια καθυστέρηση ενσωμάτωσης που σε μερικές περιπτώσεις δεν είναι καθόλου τυχαία
Ειδικά για την 2005/35/ΕΚ με την οποία θεσπίζονται ποινικές κυρώσεις για τη ρύπανση της θάλασσας από πλοία η ενσωμάτωση δεν συμφέρει καθόλου τους Έλληνες εφοπλιστές. Μάλιστα οι Έλληνες εφοπλιστές μαζί με τις μεγαλύτερες εφοπλιστικές εταιρείες του κόσμου, προσέφυγαν στο  Ανώτατο Διοικητικό Δικαστηρίο της Μεγάλης Βρετανίας, κατά του κύρους της κοινοτικής οδηγίας 2005/35/ΕΚ.
Επίσης ενδιαφέρον προκαλούν οι πίνακες της WWF, που αναφέρουν τις καταδίκες της Ελλάδας στο ΔΕΚ για θέματα περιβαλλοντικά, όπως επίσης και ο πίνακας για τις εκκρεμείς υποθέσεις της Ελλάδας:
απο www.enet.gr
Χαοτική πολεοδομική νομοθεσία, μη συμμόρφωση της διοίκησης με τις αποφάσεις των δικαστηρίων, μακροχρόνιες διαδικασίες ελέγχου των παραβάσεων, έλλειψη Κτηματολογίου και δασικών χαρτών και προβληματική εφαρμογή του Κοινοτικού Δικαίου Περιβάλλλοντος, είναι ορισμένα από τα ουσιαστικά προβλήματα που δυσχεραίνουν την εφαρμογή της περιβαλλοντικής νομοθεσίας στη χώρα μας. Στην τρίτη κατά σειρά έκθεσή του, με τίτλο «Δεσμεύσεις χωρίς εφαρμογή - Η περιβαλλοντική νομοθεσία στην Ελλάδα», το WWF Ελλάς καταδεικνύει την έλλειψη πολιτικής βούλησης μπροστά στα μεγάλα οικολογικά ζητήματα των καιρών, απόρροια της οποίας είναι και η εθνική καταστροφή του δρυμού της Πάρνηθας.
Στη ζυγαριά τού οικολογικού ελλείμματος βαραίνει επίσης και η απουσία Κτηματολογίου και δασικών χαρτών.
Η τυπική και μόνο ενσωμάτωση των κοινοτικών Οδηγιών στο Εθνικό Δίκαιο από το ΥΠΕΧΩΔΕ, για να καλύψει το «χαμένο έδαφος», επισκιάστηκε από μια σειρά χειρισμών της κυβέρνησης, όπως η πρόταση τροποποίησης του άρθρου 24  του Συντάγματος, με... βασικό επιχείρημα ότι η σχετική νομολογία των δικαστηρίων παρέχει υπερβολική προστασία στα δάση και στις δασικές εκτάσεις (φευ!).
Από τα 10 σημεία της έκθεσης του WWF-Eλλάς, σταχυολογούμε:
1)
Πρόσβαση του κοινού σε περιβαλλοντική πληροφορία
Εκκρεμεί η πλήρης εφαρμογή της Οδηγίας 2003/4/ΕΚ στο Εθνικό Δίκαιο. Αυτήν την περίοδο προωθούνται κάποιες πρακτικές και υπηρεσιακές ρυθμίσεις για την εφαρμογή.
Αποφεύγεται όμως ακόμα από τις αρμόδιες υπηρεσίες η κοινοποίηση πολιτικά «ευαίσθητων» πληροφοριών περιβαλλοντικού χαρακτήρα, όπως οι χρηματοδοτήσεις σχετικών έργων από το Ειδικό Ταμείο Εφαρμογής Ρυθμιστικών και Πολεοδομικών Σχεδίων (ΥΠΕΧΩΔΕ).
2)
Εκτίμηση περιβαλλοντικών επιπτώσεων
Την προηγούμενη χρονιά, η Ελλάδα παραπέμφθηκε στο Δικαστήριο των Ευρωπαϊκών Κοινοτήτων για τη μη μεταφορά στο Εθνικό Δίκαιο της Οδηγίας 2001/42/ΕΚ για την εκτίμηση των περιβαλλοντικών επιπτώσεων. Οι διαδικασίες μεταφοράς έπρεπε να είχαν ολοκληρωθεί από την 21η Ιουλίου 2004. Η τυπική ενσωμάτωση ήρθε με την ΚΥΑ (Κοινή Υπουργική Απόφαση) τον Σεπτέμβριο του 2006, αλλά δεν αντανακλά την πολιτική σημασία της Οδηγίας που είναι διαφάνεια στη διαδικασία λήψης αποφάσεων.
3)
Ποιότητα ατμοσφαιρικού αέρα - Κλιματική αλλαγή
Σημειώνεται ότι στο πλαίσιο της Συνόδου Κορυφής τον Μάρτιο του 2007, οι αρχηγοί των κρατών-μελών της Ευρωπαϊκής Ενωσης συμφώνησαν να μειώσουν κατά 30% τις εκπομπές των αερίων του θερμοκηπίου έως το 2020 λαμβάνοντας ως τιμή-βάση τις εκπομπές του 1990. Ετίθετο επίσης -για την επίτευξη του στόχου- η προϋπόθεση ότι και άλλες βιομηχανικές χώρες θα αναλάβουν δράση για την αντιμετώπιση της κλιματικής αλλαγής. Παράλληλα, το Ευρωπαϊκό Συμβούλιο αποφάσισε υπέρ μιας σειράς δεσμευτικών στόχων, όπως το 20% συμμετοχής των ανανεώσιμων πηγών στην παραγωγή ενέργειας, η αντικατάσταση της βενζίνης και του ντίζελ σε ποσοστό 10% από πιστοποιημένα οικολογικά βιοκαύσιμα, και η κατά 20% εξοικονόμηση ενέργειας μέχρι το 2020.
Οι στόχοι που τέθηκαν είναι αδιαπραγμάτευτοι και αποτελούν υποχρέωση των κρατών-μελών να τους υλοποιήσουν.
Τι κάναμε εμείς: - Υστερα από πολυετή καθυστέρηση, την 1η Φεβρουαρίου του 2007 ανακοινώθηκε το ειδικό χωροταξικό πλαίσιο για τις ανανεώσιμες πηγές ενέργειας.
Το χωροταξικό πλαίσιο θέτει τις προδιαγραφές για την εγκατάσταση μονάδων ΑΠΕ στο σύνολο της επικράτειας.
- Στο σύστημα εμπορίας δικαιωμάτων εκπομπών, η Ελλάδα κατέθεσε στην Ευρωπαϊκή Επιτροπή το 2ο Εθνικό Σχέδιο Κατανομής Διακαιωμάτων Εκπομπών για την περίοδο 2008 - 2012, την 1η Σεπτεμβρίου 2006
Η χώρα μας δίνει στη δεύτερη περίοδο περισσότερα  ετήσια δικαιώματα στις επιχειρήσεις  απ' ό,τι στην πρώτη. Έγιναν παρατηρήσεις από την Ευρωπαϊκή Επιτροπή - το θέμα εκκρεμεί. Και συνεχίζουμε να πριμοδοτούμε τις ρυπογόνους εγκαταστάσεις!
Δεν ενσωματώσαμε  ακόμη την οδηγία 2002/91/ΕΚ για την ενεργειακή απόδοση των κτιρίων -το χρονικό περιθώριο μεταφοράς στο εθνικό δίκαιο εξέπνευσε τον Ιανουάριο του 2006. Με κύριο φορέα υλοποίησης η χώρα μας προχώρησε μόνο σε ορισμένα μέτρα εξοικονόμησης ενέργειας σε κτίρια του δημόσιου τομέα. (σ.σ. Έρευνες του Ε.Μ.Π έδειξαν ότι το 80% των δημόσιων κτηρίων στην Αθήνα είναι ενεργοβόρα)
Η πλέον αξιοσημείωτη αρνητική εξέλιξη ήταν ότι το 2005 ξεπεράσαμε ως χώρα για πρώτη φορά το όριο εκπομπής  που είχε δικαίωμα να εκπέμψει έως το 2012 στο πλαίσιο του πρωτόκολλου του Κιότο: αύξησε τις εκπομπές της κατά 25,4%, δηλαδή 0,4% πάνω από το όριο που είχε τεθεί.
Ατμοσφαιρική ρύπανση.
Με σημαντικές καθυστερήσεις μεταφέρθηκαν στο εθνικό δίκαιο οι οδηγίες 2002/88/ΕΚ και 2004/26/ΕΚ σχετικά με τα μέτρα κατά της εκπομπής αερίων και σωματιδίων ρύπων προερχόμενων από κινητήρες εσωτερικής καύσης που τοποθετούνται σε μη οδικά κινητά μηχανήματα. Εξαιτίας των σημαντικών αυτών καθυστερήσεων στην ενσωμάτωση των οδηγιών αυτών η Ευρωπαϊκή Επιτροπή παρέπεμψε τη χώρα μας στο Ευρωπαϊκό Δικαστήριο.
Στιβάδα όζοντος.
Το Δικαστήριο των Ευρωπαϊκών Κοινοτήτων εξέδωσε καταδικαστική απόφαση κατά της Ελλάδας για ατελή εφαρμογή διατάξεων του κανονισμού 2037/2000 σχετικά με τις ουσίες που καταστρέφουν το όζον.
4)
Νερό
Η Ελλάδα συνεχίζει να έχει ανοιχτά μέτωπα με την Ευρωπαϊκή Επιτροπή αναφορικά με την οδηγία-πλαίσιο για το μέγα αυτό αγαθό.
Λόγω της μη συμμόρφωσης -ατελής ενσωμάτωση της οδηγίας-πλαίσιο 2006/60/ΕΚ- η Ε.Ε. παρέπεμψε τη χώρα μας στο Ευρωπαϊκό Δικαστήριο τον Ιούνιο του 2006. Το 2007 η Ε.Ε. μας παρέπεμψε πάλι επειδή δεν έχουμε υποβάλει τις προβλεπόμενες αναλύσεις για τις λεκάνες απορροής ποταμών κ.λπ., κ.λπ.
Ακόμη δεν έχουμε ανταποκριθεί (έπρεπε έως τις 22 Δεκεμβρίου 2006) στην υλοποίηση εφαρμογής προγραμμάτων παρακολούθησης των υδάτων.
Επίσης μέχρι σήμερα δεν συγκλήθηκε το εθνικό συμβούλιο υδάτων.
Η τροπολογία Σουφλιά το καλοκαίρι του 2006 για έγκριση των έργων εκτροπής του Αχελώου (έφερε εκτροπή στη νομιμότητα) καθώς η «επιτυχία της νομιμοποίησης του έργου» ήταν απέναντι στις αποφάσεις των δικαστηρίων της χώρας, που πολλάκις το είχαν κρίνει παράνομο. (βλέπε σχετικό άρθρο )
5)
6)
Θόρυβος
Μέχρι τις 30 Ιουνίου 2007 έπρεπε να καταρτιστούν και να κατατεθούν στην Ευρωπαϊκή Επιτροπή χάρτες θορύβου για συγκεκριμένες αστικές περιοχές άνω των 250.000 κατοίκων, μεγάλους αστικούς άξονες και σιδηροδρομικούς, καθώς και για μεγάλα αεροδρόμια.
Ακόμα δεν έχουμε ολοκληρώσει ως χώρα αυτούς τους χάρτες.
Ποιος θόρυβος;...
Χημικά
Η κυβέρνηση δεν στάθηκε αρωγός στις προσπάθειες περιβαλλοντικών οργανώσεων (όπως του WWF) για ενίσχυση του κανονισμού REACH (για τα χημικά), που θα αποτελούσε τροχοπέδη στην ανεπαρκέστατη και πολύπλοκη νομοθεσία - που αφήνει «ασύδοτη» τη χημική βιομηχανία. (σ.σ. Από 1η Ιουνίου 2007 έχει τεθεί σε εφαρμογή ο Κανονισμός ΕΚ 1907/2006. Ακριβώς επειδή είναι κανονισμός δεν απαιτείται ενσωμάτωση στην Ελληνική Νομοθεσία, αλλά ισχύει άμεσα για όλα τα κράτη μέλη. Αυτό που μένει να δούμε είναι  αν και πότε ουσιαστικά θα εφαρμοστεί και  πόσες παραπομπές θα έχουμε στο ΔΕΚ - Δικαστήριο Ευρωπαϊκών Κοινοτήτων. Βλέπε σχετικό άρθρο )
8)
Από τα πλέον κλασικά παραδείγματα αναντιστοιχίας μεταξύ της ισχύουσας νομοθεσίας και του επιπέδου εφαρμογής της:
- Εξακολουθεί η λειτουργία περισσότερων από 1.400 χώρων ανεξέλεγκτης διάθεσης απορριμμάτων (ΧΑΔΑ), και υπάρχουν επιπλέον 1.170 ανενεργοί ΧΑΔΑ, αν και υπάρχει η Οδηγία 75/442/ΕΟΚ με την οποία κρίνεται παράνομη όλη αυτή η «ιστορία» από το 1999 με τον νόμο 1999/31.
- Δεν υπάρχει χωροταξικός σχεδιασμός για τις εγκαταστάσεις ταφής απορριμμάτων.
Οσον αφορά υποχρέωσή μας, βάσει της Οδηγίας 2004/12/ΕΚ, για τις συσκευασίες και τα απορρίμματα συσκευασίας, που θέτει τον εξαιρετικά φιλόδοξο στόχο ανακύκλωσης μεταξύ του 55% τουλάχιστον και του 80% το μέγιστο κατά βάρος απορριμμάτων συσκευασίας, έως τις 31 Δεκεμβρίου 2008, να πούμε ότι ολοκληρώθηκε -μόνο σε καθαρά νομικό επίπεδο- η διαδικασία τυπικής μεταφοράς της στο Εθνικό Δίκαιο.
- Ανοιχτό πρόβλημα παραμένει ακόμη η διάθεση των υπολειμμάτων (Ψυττάλεια) από τη διαδικασία ξήρανσης. (Ανοιχτή υπόθεση παραβίασης του Κοινοτικού Δικαίου - Οδηγίες 75/442/ΕΟΚ και 91/271/ΕΟΚ.
- Για τοξικά και επικίνδυνα απόβλητα έχει γίνει μόνο μια πρώτη αποτίμηση από τον Εθνικό Σχεδιασμό Διαχείρισης Επικίνδυνων Αποβλήτων. Υπολογίζονται σε 330.000 τόνους ετησίως. Οι αποθηκευμένες ποσότητες είναι περίπου 660.000 τόνοι. Ο μόνος τομέας στον οποίο φαίνεται ότι η χώρα μας εφαρμόζει τη σχετική νομοθεσία είναι σε αυτόν της συλλογής μπαταριών.
9)
Περιβάλλον και βιομηχανία
Το 2006 εκτιμάται ότι πραγματοποιήθηκαν μόνο 30 επιθεωρήσεις στις υποχρεωμένες να εφαρμόζουν την Οδηγία Sevezo (αντιμετώπιση κινδύνου από μεγάλης έκτασης ατυχήματα σε εγκαταστάσεις που διαχειρίζονται επικίνδυνες ουσίες) βιομηχανίες.
Προχωρά με μεγάλες ελλείψεις και σημαντικά προβλήματα η εφαρμογή της.
10)
Χωροταξικός σχεδιασμός
Η κυριότερη εξέλιξη που αφορά τον χωρικό σχεδιασμό ήταν η δημοσιοποίηση του σχεδίου ειδικού πλαισίου χωροταξικού σχεδιασμού για τις ανανεώσιμες πηγές ενέργειας.
www.in.gr
Αδιάθετα  παραμένουν από το 2000 έως σήμερα τα κονδύλια του Ταμείου Συνοχής της ΕΕ προς την Ελλάδα για την «προστασία των δασών». Αυτό προκύπτει από απάντηση της αρμόδιας Επιτρόπου της ΕΕ, Ντανούτα Χούμπνερ, σε σχετική ερώτηση του ευρωβουλευτή του Συνασπισμού Δημήτρη Παπαδημούλη.
Από την απάντηση της επιτρόπου προκύπτει ότι για έργα πρόληψης και προστασίας των δασών από πυρκαγιές, τα κονδύλια που είχαν διατεθεί στην Ελλάδα ήταν 24 εκατ. ευρώ  και είναι όλα αδιάθετα. Ακόμα, μηδενική είναι και η απορρόφηση κονδυλίων που φτάνουν τα 9 εκατ. ευρώ για την προστασία του Δάσους Σεΐχ Σου.
Αναφορικά με τα υπόλοιπα έργα περιβάλλοντος που χειρίζονται απ’ ευθείας υπουργεία και άλλοι φορείς «η κατάσταση είναι εξίσου απογοητευτική» συμπλήρωσε η κ. Χούμπνερ. Συγκεκριμένα, από τα 14 έργα, συνολικού ύψους 453.810.369 ευρώ, δεν έχουν ξεκινήσει τα οκτώ, ενώ των υπολοίπων η απορρόφηση είναι ελάχιστη.
Η κ. Χούμπνερ δήλωσε ότι οι αιτίες της κακής πορείας των περιβαλλοντικών έργων οφείλονται σε «ανεπαρκή προετοιμασία για τα έργα, καθυστερήσεις στη διαδικασία απαλλοτρίωσης και έκδοσης αδειών από την αρμόδια περιβαλλοντική υπηρεσία.»
Από την πευρά του, ο κ. Παπαδημούλης δήλωσε: «Η κυβέρνηση και ίδιος ο πρωθυπουργός εκτίθενται ανεπανόρθωτα μετά τις αποκαλύψεις της αρμόδιας Επιτρόπου της ΕΕ. Ο πρωθυπουργός ενώ όφειλε να γνωρίζει τις μηδενικές προσπάθειες της κυβέρνησης του για την προστασία των δασών και του περιβάλλοντος δεν βρήκε όλες αυτές τις ημέρες του ολοκαυτώματος να ξεστομίσει ούτε λέξη αυτοκριτικής και ευθύνης. Ντροπή!»
Ανευ σχολίου. Speechless που λέγανε και στο χωριό μου
Τι ειναι άραγε το eco-reflections;
Το ιστολόγιο αυτό (blog στα ελληνικά!) είναι μια προσπάθεια ενός ανήσυχου μυαλού να δημοσιοποιήσει τις σκέψεις του, τις απόψεις του και τις ανησυχίες του σχετικά με το Περιβάλλον και τον Άνθρωπο. Θα αποτελείται από σταχυολόγηση σχετικών άρθρων από το διαδίκτυο αλλά και από κατάθεση προσωπικών απόψεων. Κάθε σχόλιο είναι ευπρόσδεκτο αρκεί να μην προσβάλλει άλλα πρόσωπα. Επίσης κάθε άρθρο προς ανάρτηση είναι καλοδεχούμενο στην διεύθυνση eco-reflections@hotmail.com
Είναι η     προβολή της ψυχής ενός λαού επάνω στην ύλη»
(Οδ. Ελύτης, Τα δημόσια και τα ιδιωτικά, 1990)
