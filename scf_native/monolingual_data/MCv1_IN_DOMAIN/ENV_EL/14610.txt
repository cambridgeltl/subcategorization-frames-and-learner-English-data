Σάββατο, 10 Νοεμβρίου 2007, 17:13
Περισσότερα νέα από την τοπική επικαιρότητα
Για να γίνει όσο το δυνατόν καλύτερη ενημέρωση των παρευρισκόμενων από τους εκπροσώπους της ΤΕΡΝΑ για τη νέα λιθανθρακική μονάδα, στη συνεδρίαση του δημοτικού συμβουλίου του δήμου Κηρέως, ακολουθήθηκε η εξής διαδικασία: Θα υποβάλλονται δύο ερωτήσεις από κάθε δημοτικό σύμβουλο και ανά τέσσερις ερωτήσεις δηλαδή μετά από δύο συμβούλους, θα δίνουν απαντήσεις οι εκπρόσωποι της εταιρείας.
Ο Αντιδήμαρχος κ. Νικολάου  ρώτησε αν στο εργοστάσιο που θα λειτουργήσει θα έχει ως πρώτη ύλη το λιθάνθρακα και τη βιομάζα και αν λέγοντας βιομάζα εννοούν τη λυματολάσπη της Ψυτάλλειας. Όσον αφορά τα στερεά κατάλοιπα της καύσης, τη στάχτη, έχουν προγραμματίσει να την αποθηκεύουν στα νταμάρια. Με το δεδομένο ότι εκεί είναι ο υπόγειος υδροφόρος ορίζοντας της περιοχής, ρώτησε αν έχουν υπολογίσει ότι με αυτό τον τρόπο θα μολυνθεί το νερό και θα οδηγήσουν την περιοχή στην απόλυτη καταστροφή.
Ο κ. Νικολάου  αναφέρθηκε ακόμα στα σωματίδια και τα βαρέα μέταλλα που θα παράγονται με την καύση και ρώτησε αν υπάρχει το ενδεχόμενο για όξινη βροχή και ποιες θα είναι οι πιθανές επιπτώσεις στο περιβάλλον, στην κτηνοτροφία και τη γεωργία. Επισήμανε ότι μπορεί η εταιρεία να προσφέρει 180 θέσεις εργασίας, πόσοι όμως θα χάσουν την δουλειά τους, πόσοι γεωργοί και κτηνοτρόφοι θα σταματήσουν. «Θέλουμε επενδύσεις για ανάπτυξη και ζωή, όχι επενδύσεις θανάτου»  , κατέληξε.
Ο κ. Παναγιώτης Αρβανίτης  ανέφερε ότι ο κ. Μιχαλάκης  μίλησε για ένα σταθμό τελευταίας τεχνολογίας ενώ στο έγγραφό του προς το δήμο, κάνει λόγο για διάθεση τέφρας στα υπάρχοντα ορύγματα, δηλαδή στα νταμάρια και στις λίμνες του Κακάβου, οι οποίες όμως παρουσιάζουν τουριστικό ενδιαφέρον. Ρώτησε αν υπάρχει το ενδεχόμενο να καταστραφούν αυτές οι λίμνες. Αλλη ερώτησή του ήταν αν η ιπτάμενη τέφρα με τη μορφή σωματιδίων αναπνεύσιμων προκαλεί καρκίνο του πνεύμονα ή όχι.
Μετά τη διατύπωση των ερωτήσεων, ακολούθησαν οι απαντήσεις. Ο κ. Μιχαλάκης  απαντώντας στο θέμα της βιομάζας, διευκρίνισε ότι δεν πρόκειται για λάσπη της Ψυτάλλειας, αλλά για βιομάζα φυτικής προέλευσης από ξυλεία και ενεργειακά φυτά, σημειώνοντας ότι στους στόχους της εταιρείας είναι η καλλιέργεια ενεργειακών φυτών στις εκτάσεις της εταιρείας.
Όσον αφορά το ερώτημα αν θα υπάρχουν επιπτώσεις απάντησε έμμεσα: «στο πρόγραμμα που ανακοίνωσε ο γενικός διευθυντής της ΔΕΗ ότι θα κλείσει μονάδες της Πτολεμαϊδας σύσσωμη η κοινωνία υποστήριξε να μην κλείσει καμία μονάδα».  Όσον αφορά την όξινη βροχή, διευκρίνισε ότι δεν υπάρχει τέτοιο ενδεχόμενο γιατί δεν υπάρχει εκπομπή διοξειδίου του θείου και νιτρώδη σε τέτοια μορφή και ποσότητα που θα προκαλούσαν τέτοιο φαινόμενο. Ανέφερε ακόμα ότι η εταιρεία ακολουθεί μέθοδο που συγκρατεί το θείο από το καύσιμο και συγκεκριμένα μέσα στην εστία γίνεται η απορρόφηση των νιτρικών και θειικών αλάτων.
Σχετικά με τις επιπτώσεις στη γεωργία και στην κτηνοτροφία, τόνισε ότι δεν έχει παρατηρηθεί καμία καταστροφή του περιβάλλοντος στο Αλιβέρι από τους σταθμούς που λειτουργούν από το 1952 και είναι παλιάς τεχνολογίας, πόσο τώρα που στη συγκεκριμένη μονάδα θα ακολουθηθεί σύγχρονη τεχνολογία.
Η κα Δημητρακοπούλου  τόνισε ότι δεν τίθεται καν θέμα ότι θα γίνει εναπόθεση τέφρας στην περιοχή των λιμνών, αποκλείοντας παράλληλα το ενδεχόμενο να τοποθετηθεί σε σημείο που θα μπορούσε να επηρεαστεί ο υδροφόρος ορίζοντας.
Η ίδια σχολίασε ότι είναι εύκολο να ακούγονται απόψεις «ότι φέρνουμε το θάνατο ή την ανάπτυξη» , διατυπώνοντας την άποψη ότι δεν υπάρχει ανθρώπινη δραστηριότητα που δεν οχλεί και ότι το ερώτημα που πρέπει να τεθεί είναι το εξής «αυτό που προτείνουμε μπορεί να μπει με τέτοιους όρους και προϋποθέσεις που θα είναι περιβαλλοντικά ανεκτό».  Η συζήτηση σύμφωνα με την κα Δημητρακοπούλου , θα πρέπει να γίνει στο σημείο «τι ωφελούμεθα και τι χάνουμε»  για να είναι παραγωγική, επισημαίνοντας ότι ως εταιρεία μπήκαν σε μια διαδικασία για να πάρουν τη συγκεκριμένη έκταση, δώσανε κεφάλαια και σίγουρα έχουν σκοπό να κάνουν κάτι εκεί.
Οι επόμενες ερωτήσεις υποβλήθηκαν από τον κ. Κυριάκο Τάρλα . Ρώτησε τους λόγους που δεν έχουν ενημερωθεί για την περιβαλλοντική μελέτη, αφού το εργοστάσιο είναι ακίνδυνο και αν η παραγόμενη σκόνη είναι ακίνδυνη για το περιβάλλον.
Ο κ. Ιωάννης Κανελλόπουλος , ρώτησε ποιες θα είναι οι ενέργειες της εταιρείας αν υπάρχει αρνητική αντίδραση για τη λειτουργία του εργοστασίου και αν θα το στήσουν με επέμβαση των ΜΑΤ. Επίσης αν θα τους προτείνουν μια επίσκεψη σε ένα παρόμοιο εργοστάσιο σε άλλη χώρα.
Η κα Δημητρακοπούλου  απάντησε ότι δεν τίθεται θέμα ματ, αλλά δεν είναι σύμφωνη και με τη λογική του «φεύγω».  «Θα κάνουμε αυτά που προβλέπει ο νόμος»  τόνισε, αποκλείοντας όμως το ενδεχόμενο των ματ.
Όσον αφορά την περιβαλλοντική μελέτη, απάντησε ότι δεν είναι έτοιμη και ότι πρόκειται για μια ιδιαίτερα χρονοβόρα διαδικασία. Υπογράμμισε ότι η ΜΠΕ δεν μπορεί να κρυφθεί γιατί σύμφωνα με τη νόμιμη διαδικασία θα πρέπει να υποβληθεί στις αρμόδιες υπηρεσίες της Νομαρχιακής Αυτοδιοίκησης Ευβοίας.
Ανέφερε ακόμα ότι είναι μέσα στις σκέψεις της εταιρίας, να οργανωθούν σε αντίστοιχα εργοστάσια του εξωτερικού επισκέψεις, καθώς στην Ελλάδα δεν υπάρχει αντίστοιχη τεχνολογία.
Ο κ. Μιχαλάκης  επισήμανε ότι δεν θα διακρίνεται η σκόνη στην καμινάδα, σχολιάζοντας παράλληλα ότι ο καρκίνος του πνεύμονα είναι γνωστό ότι σχετίζεται μόνο με τα τσιγάρα. Το τελευταίο του σχόλιο προκάλεσε τις έντονες αντιδράσεις των παρευρισκομένων.
Ο αντιδήμαρχος, ο κ. Καντζούρας , σχολίασε ότι όλες οι ενέργειες της εταιρείας γίνονται στο πλαίσιο της γρήγορης εγκατάστασης του εργοστασίου όπως φαίνεται από τα έγγραφα. Επισήμανε ότι δεν φαίνεται πουθενά μια προμελέτη ή μελέτη για τη διαχείριση της τέφρας, ούτε των αποβλήτων. Αναφέρθηκε σε στοιχεία για την ποσότητα των αποβλήτων που θα παράγονται σύμφωνα με μελέτες που έχουν γίνει. Συγκεκριμένα ετησίως θα παράγονται 11.500 τόνοι οξειδίου του αζώτου, 10.000 τόνοι διοξειδίου του θείου, 2.000 τόνοι σωματιδίων, 500.000 τόνοι λιθάνθρακα, ετήσια καύση 1.300 τόνων άνθρακα, άντληση και επαναφορά στη θάλασσα σε μεγαλύτερη των 60 βαθμών θερμοκρασία 1 εκατομμυρίου κυβικών μέτρων νερού. Στάθηκε σε ένα σημείο της μελέτης που αναφέρει "ότι τα όμβρια γύρω από τις εγκαταστάσεις θα οδηγούνται στον παρακείμενο ποταμό".  Ανέφερε ακόμα ότι όπως προκύπτει από το οργανόγραμμα το προσωπικό που θα απασχοληθεί από την περιοχή είναι γύρω στα 60 άτομα καθώς οι περισσότερες ειδικότητες ζητούν πτυχίο ΤΕΙ ή ΑΕΙ.
Ο κ. Στάθης Λιαγκάκης  ρώτησε με βάση ποιο χωροταξικό σχεδιασμό αποφασίστηκε η ίδρυση εργοστασίου στο Κυμάσι. Επίσης ρώτησε αν υπάρχει σχέση της ΤΕΡΝΑ με την ΒΙΟΜΕΚ, μιας εταιρίας που απασχολεί εργαζόμενους με ελαστική απασχόληση και χωρίς ασφάλεια, σχολιάζοντας ότι πως μια εταιρία που δεν σέβεται τους ανθρώπους θα σεβαστεί το περιβάλλον. Επίσης ρώτησε για το χρονικό διάστημα που έχουν υπογράψει σύμβαση με τη ΔΕΗ για την αγορά του ρεύματος που θα παράγεται.
Οι εκπρόσωποι της εταιρείας δεν δέχτηκαν τα στοιχεία με τις ποσότητες των παραγόμενων αποβλήτων που παρουσίασε ο κ. Καντζούρας  και όπως διευκρινίστηκε στη συνέχεια είναι στοιχεία που προέρχονται από ανεξάρτητες μελέτες που παραδόθηκαν στο δήμο. Πρόβλημα δημιουργήθηκε με το σημείο της μελέτης που αναφέρει «ότι τα όμβρια γύρω από τις εγκαταστάσεις που υπάρχουν λιπαντικά έλαια, θα συγκεντρώνονται και αφού ελεγχθούν για διαρροές θα οδηγούνται στον παρακείμενο ποταμό».  Οι εκπρόσωποι έκαναν λόγο για λάθος ανάγνωση και ότι δεν τίθεται θέμα εναπόθεσης αποβλήτων στους ποταμούς.
Όσον αφορά το προσωπικό, διατυπώθηκε ότι πρόθεσή τους είναι να απασχοληθεί προσωπικό από την περιοχή.
Στην ερώτηση που τέθηκε για τον τρόπο διάθεσης του ρεύματος, δεν υπάρχει θέμα πώλησης. Οι παραγωγοί της ενέργειας από μόνοι τους κάνουν προσφορές και επιλέγεται η καλύτερη προσφορά.
Για τη ΒΙΟΜΕΚ, η κα Δητρακοπούλου  σχολίασε ότι είναι θυγατρική, αλλά δεν γνωρίζει το ερώτημα και δεν μπορεί να απαντήσει, τονίζοντας ότι στόχος της συγκεκριμένης ερώτησης ήταν η δημιουργία εντυπώσεων.
Σχετικά θέματα:
ΤΕΡΝΑ: Ο λιθάνθρακας είναι η πιο συμφέρουσα λύση (Μαντούδι 2/7) www.servitoros.gr/news/view.php/15944/
Ενωτιάδης: «Φέρτε μας μονάδες φυσικού αερίου και όχι λιθάνθρακα» (Μαντούδι 4/7) www.servitoros.gr/news/view.php/15942/
Επιστολή Ενωτιάδη για τη λιθανθρακή μονάδα του δήμου Κηρέως (Μαντούδι 5/7) www.servitoros.gr/news/view.php/15941/
Η τεχνική και οικονομική προμελέτη σκοπιμότητας για τη λιθανθρακική μονάδα στο Μαντούδι (Μαντούδι 6/7) www.servitoros.gr/news/view.php/15940/
Η θετική γνωμοδότηση της ΡΑΕ για τη λιθανθρακική μονάδα στο Μαντούδι (Μαντούδι 7/7) www.servitoros.gr/news/view.php/15939/
μετά ή άνευ επεξεργασίας, χωρίς γραπτή άδεια του εκδότη.
