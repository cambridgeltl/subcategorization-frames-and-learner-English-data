June 28, 2010 | Popularity: 1% [ ? ]
Περιβάλλον Ενέργεια Οικολογία:
Εντείνονται το τελευταίο διάστημα οι προσπάθειες για την προστασία του περιβάλλοντος της Μεσογείου θαλάσσης, καθώς οι κυβερνήσεις των μεσογειακών κρατών δείχνουν να αναγνωρίζουν πλέον τη σοβαρότητα της κατάστασης και προθυμοποιούνται να λάβουν μέτρα.
Η αρχή έγινε τα μέσα Ιουνίου, καθώς τα μεσογειακά κράτη έθεσαν για πρώτη φορά υποχρεωτικά χρονοδιαγράμματα για τη ρύπανση από εντομοκτόνα, χημικά και επικίνδυνες ουσίες που εκχέονται στο υδάτινο περιβάλλον από βιομηχανικές εγκαταστάσεις σε παράκτιες περιοχές.
Οι αποφάσεις για δεσμευτικά μέτρα και υποχρεωτικά χρονοδιαγράμματα ελήφθησαν στο πλαίσιο της 16ης τακτικής συνόδου των συμβαλλόμενων μερών στη Σύμβαση της Βαρκελώνης και σηματοδοτούν ουσιαστική αλλαγή στάσης σε ό,τι αφορά τις προσπάθειες για μείωση της ρύπανσης.
Ειδικότερα, τα μεσογειακά κράτη πέρασαν από τα λόγια και τις εξαγγελίες στην πράξη, κάτι που αναμένεται να συμβάλλει στην αντιμετώπιση των σοβαρών περιβαλλοντικών προκλήσεων στη Μεσόγειο.
«Τώρα ξεκινά μια νέα φάση για την εφαρμογή της Σύμβασης της Βαρκελώνης καθώς οι θεωρητικές μας δεσμεύσεις οριοθετούνται από συγκεκριμένα χρονοδιαγράμματα», τόνισε σε δηλώσεις της η κ. Μαρία Λουίζα Σίλβα, εκπρόσωπος της Γραμματείας της Σύμβασης.
«Αυτή είναι μια νέα προσέγγιση για την αντιμετώπιση της ρύπανσης από χημικά, καθώς τα χρονοδιαγράμματα και τα υποχρεωτικά μέτρα θα επιταχύνουν τις προσπάθειες για την προστασία του θαλάσσιου περιβάλλοντος στη Μεσόγειο», επισήμανε.
Τα μέτρα, που θα εφαρμοστούν την τετραετία 2015 – 2019, αφορούν στις παράκτιες περιοχές, τα αστικά κέντρα και τις περισσότερες βιομηχανικές δραστηριότητες.
Σε αυτό το πλαίσιο θα υλοποιηθούν προγράμματα για τη σωστή διαχείριση των παράκτιων περιοχών και την επεξεργασία των λυμάτων που καταλήγουν στη θάλασσα. Αν και σε κάποια αστικά κέντρα μεσογειακών κρατών έχει σημειωθεί πρόοδος, το ενδιαφέρον μετατοπίζεται τώρα στις μικρότερες πόλεις και τις τοπικές κοινότητες, που συνεχίζουν να ρυπαίνουν.
Τα υγρά απόβλητα και τα χημικά συγκαταλέγονται στις κυριότερες αιτίες ρύπανσης της Μεσογείου Θαλάσσης. Πολύ επικίνδυνα για τον άνθρωπο αλλά και το περιβάλλον είναι και τα εντομοκτόνα, όπως για παράδειγμα το DDT. Πρόκειται για εξαιρετικά τοξικές ουσίες που χρησιμοποιούνται στις αγροτικές καλλιέργειες. Βασικό τους χαρακτηριστικό είναι ότι δεν διασπώνται με το πέρασμα του χρόνου, παραμένουν στο έδαφος και περνούν στο νερό και την τροφική αλυσίδα.
Newslink
Σχολιάστε
Website
