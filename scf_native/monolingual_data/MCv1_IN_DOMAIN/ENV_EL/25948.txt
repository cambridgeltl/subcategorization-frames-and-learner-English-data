124  χρόνια πέρασαν από την ματωμένη Πρωτομαγιά του Σικάγου, όταν οι εργάτες διεκδικούσαν 8 ώρες δουλειά, κατάργηση της παιδικής εργασίας, ελευθερία του συνδικαλισμού και της έκφρασης.
124  χρόνια μετά, η τεχνολογία έχει κάνει άλματα καθιστώντας εφικτή πλέον μια δραστική μείωση των ωρών εργασίας πολύ κάτω από τις 8 ώρες τη μέρα που διεκδικούσαν οι εργάτες του Σικάγου τότε.
124  χρόνια μετά, ο άνθρωπος έχει πάει στο φεγγάρι και ταξιδεύει στο διάστημα, όμως δεν κατάφερε να εξαλείψει τη φτώχεια, την πείνα, τις παραγκουπόλεις στον Τρίτο Κόσμο, τη μαζική ανεργία και τους άστεγους ακόμη και στις πλούσιες χώρες, τους πολέμους και τους πρόσφυγες για τον έλεγχο των φυσικών πόρων, του πετρελαίου και του νερού.
Η απληστία των πλουσίων μετέτρεψε ολόκληρες περιοχές σε ερήμους, μόλυνε θάλασσες, αέρα, νερό και εδάφη, εξαφάνισε λαούς και δάση, δηλητηρίασε τα μυαλά των ανθρώπων με τον καταναλωτισμό καλλιεργώντας ως αξία το «να έχεις» αντί το «να είσαι». Έκανε τους ανθρώπους να πιστέψουν ότι μπορούν να ζήσουν χωρίς τη φύση, σε τεχνητά νησιά όπως αυτά που φτιάχνουν στο Ντουμπάι, σε πολυκατοικίες – κλουβιά, σε πόλεις – τέρατα απ’ τις οποίες προσπαθούν να αποδράσουν σε κάθε ευκαιρία και με κάθε μέσο.
Σήμερα, αυτή η απληστία πλουσίων και μεγάλων εταιρειών επιχειρεί με σκοπό το κέρδος να ιδιωτικοποιήσει τα πάντα: Κάθε ίχνος δημόσιας υπηρεσίας και προσφοράς (δημόσια σχολεία, υγεία, κοινωνική ασφάλιση), καθετί δημόσιο κι ελεύθερο για όλους (δάση, νερό, παραλίες, ελεύθερους χώρους στις πόλεις). Επιχειρεί να αναιρέσει κατακτήσεις και ανθρώπινα δικαιώματα: δικαίωμα στην εργασία, δικαίωμα στην άδεια, δικαίωμα να διεκδικείς και να επιλέγεις αυτούς που σε κυβερνάνε. Ψηφίζουμε κάποιους να μας κυβερνήσουν και κυβερνάνε οι τεχνοκράτες του ΔΝΤ και οι γραφειοκράτες των Βρυξελών που δεν έχουν εκλεγεί από κανένα! Οι πολιτικοί των δυο μεγάλων κομμάτων στην Ελλάδα αλλά και οι πολιτικές οικογένειες στις οποίες ανήκουν (νεοφιλελεύθεροι συντηρητικοί και σοσιαλδημοκράτες) παραδίδουν τη χώρα και τη διακυβέρνηση σε ανθρώπους και οργανισμούς στους οποίους δεν έχουν τον παραμικρό έλεγχο οι πολίτες, που δε λογοδοτούν στους πολίτες μέσα από εκλογές.
Απέναντι σε αυτή τη λαίλαπα που επιχειρεί να καταντήσει τους ανθρώπους homo homini lupus (=ο άνθρωπος λύκος για τον άλλο άνθρωπο), τις πόλεις και τον πλανήτη ακατοίκητες περιοχές, πρέπει να αντιτάξουμε ένα αλληλέγγυο και βιώσιμο μέλλον για όλους κι όχι μόνο για εκείνους που έχουν χρήματα ή εκείνους που μπορούν να φύγουν στο διάστημα, σε άλλον πλανήτη.
• Όχι στο ΔΝΤ, όχι στις περικοπές δώρων Πάσχα, Χριστουγέννων, επιδόματος αδείας, όχι στις μειώσεις μισθών.
• Φρένο στους κερδοσκόπους εντός κι εκτός της χώρας  Να πληρώσουν τώρα όλοι αυτοί που κατασπατάλησαν το δημόσιο πλούτο της χώρας, όλοι εκείνοι που μας οδήγησαν σε σπατάλη τρισεκατομμυρίων για την Ολυμπιάδα, για τους εξοπλισμούς, όλοι όσοι κερδοσκόπησαν από αυτά κι από το ξεπούλημα του δημόσιου πλούτου.
• Να πάψει τώρα το κράτος να αποτελεί λάφυρο των εκάστοτε κυβερνώντων που διορίζουν χιλιάδες «ημέτερους» σε παχυλά αμειβόμενες θέσεις δημοσίων οργανισμών (ΔΣ ΕΡΤ, ΟΠΑΠ κλπ).
Η λύση είναι στην τοπικοποίηση της οικονομίας:
- στη στήριξη της τοπικής οικονομίας,
- της παραγωγής τοπικών βιολογικών προϊόντων,
- στη στροφή σε μικρές αυτοδιαχειριζόμενες κοινωνικές επιχειρήσεις και συνεταιρισμούς που θα παράγουν ενέργεια από ήπιες και ανανεώσιμες πηγές μικρού μεγέθους και για όφελος της τοπικής κοινωνίας,
- στον ήπιο και εναλλακτικό τουρισμό και οικοτουρισμό που σέβεται τη φύση και τον πολιτισμό του τόπου που επισκέπτεται,
- στα δίκτυα αλληλεγγύης,
- στη λειτουργία φορέων διαχείρισης στις περιοχές NATURA 2000 που μπορούν να δημιουργήσουν χιλιάδες νέες θέσεις εργασίας στην προστασία της φύσης,
- στη στήριξη των δημόσιων μέσων μαζικής μεταφοράς (σιδηρόδρομος, δημοτικές συγκοινωνίες),
- στη λειτουργία τοπικών λαϊκών συνελεύσεων που θα αποφασίζουν για σημαντικά ζητήματα του τόπου τους και για τη διάθεση των κονδυλίων που αφορούν την περιοχή τους (τοπικός συμμετοχικός προϋπολογισμός)..
ΠΕΡΙΦΕΡΕΙΑΚΗ ΓΡΑΜΜΑΤΕΙΑ TΩΝ Ο.Π. ΚΡΗΤΗΣ
- Επιμένουν σε λύσεις με βάση τις προτάσεις του ευρωκοινοβουλίου για τη μεταρρύθμιση της ευρωζώνης
- Μακρυά από αποτυχημένες πολιτικές όπως εξοπλιστικά προγράμματα, εκτροπές ποταμών και Ολυμπιακούς μεγαλοïδεατισμούς
Την πολιτική τους απόφαση με τις εκτιμήσεις για την κρίση και τις προτάσεις τους για πράσινη διέξοδο, δίνουν σήμερα στη δημοσιότητα οι Οικολόγοι Πράσινοι. Η δημοσιοποίηση αποτελεί αφετηρία σειράς πρωτοβουλιών για τα θέματα της κρίσης. Στο κείμενο της απόφασης, που υιοθετήθηκε ομόφωνα από το Πανελλαδικό Συμβούλιο στις 24 και 25 Απριλίου, τονίζονται:
• Ο πολλαπλός χαρακτήρας της κρίσης που, στο πλαίσιο της διεθνούς καπιταλιστικής κρίσης,  αφορά επίσης την πραγματική οικονομία, την κοινωνική συνοχή και το περιβάλλον. Κοινό παρονομαστή σε όλες αυτές τις διαστάσεις στη χώρα μας, αποτελεί η συνολική χρεοκοπία  του μεταπολιτευτικού πολιτικού μας συστήματος, ιδιαίτερα όσων άσκησαν κυβερνητική εξουσία.
• Η αντίθεση των Οικολόγων Πράσινων στην προσφυγή στο μηχανισμό του Δ.Ν.Τ., που ναρκοθετεί και την ευρωπαϊκή προοπτική. Αντιπροτείνουν συνέχιση της προσπάθειας για στήριξη δυνατότητας δανεισμού μέσω ευρωομολόγων και ευρωπαϊκών εγγυήσεων, όπως είχαν προτείνει οι Ευρωπαίοι Πράσινοι και είχε αποδεχθεί με μεγάλη πλειοψηφία το ευρωπαϊκό κοινοβούλιο  στην έκθεση Giegold (25/3/10) για την πορεία της ευρωζώνης.
• Οι παράλληλοι περιβαλλοντικοί κίνδυνοι από τις «αναπτυξιακές» πολιτικές του Δ.Ν.Τ., όπου εκφράζονται απόλυτη αντίθεση για μέτρα όπως η συρρίκνωση του σιδηροδρομικού δικτύου, ανεξέλεγκτες μεταλλευτικές δραστηριότητες, εκποίηση ελεύθερων χώρων όπως πρώην στρατόπεδα ή το αεροδρόμιο του Ελληνικού, οικοπεδοποίηση δασικών εκτάσεων.
• Η ανάγκη ταυτόχρονης διεξόδου από την κοινωνική, οικονομική και περιβαλλοντική διάσταση της κρίσης, με εκτεταμένες επενδύσεις για πράσινη στροφή της οικονομίας για νέες θέσεις εργασίας, ενίσχυση της Κοινωνικής και Αλληλέγγυας Οικονομίας ως δίχτυ ασφαλείας κατά της φτώχειας, και εξαίρεση των χαμηλότερων μισθών και συντάξεων από τις περικοπές.
• Η συνέχιση της προσπάθειας να συμπληρωθεί το ευρώ με κοινή οικονομική πολιτική σε ευρωπαϊκό επίπεδο, με όρους αλληλεγγύης, κοινωνικής συνοχής και πράσινης στροφής.
Παράλληλα με τις επισημάνσεις για τις κυβερνητικές ευθύνες, και τις προτάσεις για λογοδοσία των υπεύθυνων για τη διαφθορά και επανεξέταση δαπανών όπως οι εξοπλισμοί ή η εκτροπή του Αχελώου, στην απόφαση δίνεται έμφαση στην αλλαγή όλων όσων μας έφεραν στο σημείο αυτό, περιλαμβανομένων μεγαλοϊδεατισμών όπως οι Ολυμπιακοί Αγώνες του 2004: «Θέλουμε τα συλλογικά αγαθά να υποκαταστήσουν σταδιακά την αγοραστική δύναμη ως βασικοί παράγοντες ποιότητας της ζωής... Χρειάζεται ισχυρός πράσινος λόγος που να εξηγεί τις ευθύνες για τις πολιτικές που μας εγκλώβισαν σε μια οικονομία με ημερομηνία λήξης, τα αιτήματα για δίκαιη κατανομή των βαρών, την αδυναμία ουσιαστικής διαφάνειας χωρίς δημοκρατία, ... την ανάγκη για ολοκληρωμένο σχέδιο εξόδου από την κρίση ώστε οι όποιες θυσίες να αποκτήσουν σύντομα αντίκρισμα. Ως κοινωνία χρειαζόμαστε ριζική τομή  σε θέματα διαφάνειας, προσωπικής υπευθυνότητας, αμοιβαίας εμπιστοσύνης, συλλογικών αγαθών, προτύπων ευημερίας και κατανάλωσης».
Η Εκτελεστική Γραμματεία των Οικολόγων Πράσινων
Για περισσότερες πληροφορίες:
Περιβαλλοντικό και πολιτικό σκάνδαλο στο Ρέθυμνο
Εδώ και κάποια χρόνια  περιβαλλοντικοί και πολιτιστικοί φορείς  και μεμονωμένοι πολίτες από την περιοχή του Λατζιμά καταγγέλουν εκτεταμένη μόλυνση στεριάς και θάλασσας  από λύματα της χοιροτροφικής μονάδας και αλλαντοβιομηχανίας «Creta Farm». Οι καταγγελίες αυτές επιβεβαιώνονται  και από επιτόπια έρευνα της οργάνωσης «Αρχιπέλαγος» και από αναλύσεις νερού της κοντινής θαλάσσιας περιοχής.
Πέρα από την εξαιρετικά μεγάλη υποβάθμιση του φυσικού περιβάλλοντος και της ποιότητας ζωής των κατοίκων της περιοχής, υπάρχει και τεράστιο πολιτικό ζήτημα. Από την εξέταση διαφόρων εγγράφων προκύπτει συστηματική κάλυψη των παρανομιών της συγκεκριμένης βιομηχανίας από  υπηρεσίες της Ν.Α. Ρεθύμνης αλλά και της Περιφέρειας Κρήτης.
Για το θέμα αυτό ο Ευρωβουλευτής των Οικολόγων Πράσινων Μιχ. Τρεμόπουλος κατέθεσε ερώτηση που επισυνάπτουμε.
H Περιφερειακή Γραμματεία των ΟΠ Κρήτης.
ΣΤΟ ΕΥΡΩΚΟΙΝΟΒΟΥΛΙΟ ΦΕΡΝΟΥΝ ΟΙ ΟΙΚΟΛΟΓΟΙ ΠΡΑΣΙΝΟΙ
ΤΟ ΘΕΜΑ ΤΗΣ ΡΥΠΑΝΣΗΣ  ΣΤΟ ΛΑΤΖΙΜΑ ΡΕΘΥΜΝΟΥ
Ερώτηση για την εκτεταμένη ρύπανση του υπεδάφους και της θαλάσσιας περιοχής του Λατζιμά στο Ρέθυμνο, κατέθεσε ο ευρωβουλευτής των Οικολόγων Πράσινων Μιχάλης Τρεμόπουλος. Η περιοχή προστατεύεται από το Δίκτυο Natura 2000 με κωδικό GR 4330004 και, σύμφωνα με έρευνα του  Εθνικού Μετσόβιου Πολυτεχνείου και της ΜΚΟ «Αρχιπέλαγος», η ρύπανση οφείλεται σε λύματα της γειτονικής χοιροτροφικής μονάδας της Creta Farm.
Στην ερώτηση επισημαίνεται επίσης η αναφορά του Παγκρήτιου Δικτύου Περιβαλλοντικών Οργανώσεων "ΟικοΚρήτη" με την οποία καταγγέλλεται ότι δεν τηρούνται οι Περιβαλλοντικοί Όροι λειτουργίας της μονάδας όσον αφορά τη διάθεση των λυμάτων, τη χρήση του νερού, τις εκπομπές αερίων ρύπων και άλλες παραβιάσεις Ευρωπαϊκής και Εθνικής νομοθεσίας όπως οι αποστάσεις της μονάδας από τον οικισμό του Πρίνου και την παραλία.
Ο ευρωβουλευτής των Οικολόγων Πράσινων ζητά από την Κομισιόν να απαντήσει  αν πραγματοποιείται η προβλεπόμενη τακτική επανεξέταση των όρων των αδειών της χοιροτροφικής μονάδας, αν έχει γίνει νομίμως η δημοσιοποίηση των Μελετών Περιβαλλοντικών Επιπτώσεων και αν τηρούνται τα καθορισμένα όρια για τις εκπομπές αμμωνίας.
Όπως δήλωσε ο Μιχάλης Τρεμόπουλος «Ζητούμενο είναι να εφαρμοστούν με συνέπεια οι νόμοι και να ανταποκριθεί μια εταιρεία στις βασικές της υποχρεώσεις, ιδιαίτερα μάλιστα όταν επικαλείται την ευαισθησία της για το περιβάλλον.  Το γεγονός ότι βιομηχανικές μονάδες τέτοιας έκτασης μπορούν να λειτουργούν επί χρόνια με τέτοιους όρους, επιδεικνύοντας μάλιστα και πιστοποιητικά περιβαλλοντικής διαχείρισης, δείχνει είτε προκλητική ανοχή από τη δημόσια διοίκηση είτε ανυπαρξία λειτουργίας των αρμόδιων υπηρεσιών. Η διοίκηση οφείλει επιτέλους να κινητοποιηθεί, για να αντιμετωπιστούν οι περιβαλλοντικές επιπτώσεις από την λειτουργία της χοιροτροφικής μονάδας και να δοθεί μια ικανοποιητική λύση στο πρόβλημα που ταλαιπωρεί εδώ και χρόνια την τοπική κοινωνία, απειλεί τη δημόσια υγεία και υποβαθμίζει σοβαρά το φυσικό περιβάλλον».
(ακολουθεί το κείμενο της ερώτησης)
Θέμα: Ρύπανση υπεδάφους και θάλασσας σε προστατευόμενη περιοχή από χοιροτροφική μονάδα
Από επιτόπια έρευνα επιστημόνων του Εργαστηρίου Ανόργανης & Αναλυτικής Χημείας του  Εθνικού Μετσόβιου Πολυτεχνείου και της ΜΚΟ Αρχιπέλαγος έχει διαπιστωθεί εκτεταμένη ρύπανση στο χερσαίο και θαλάσσιο περιβάλλον στην παράκτια περιοχή Λατζιμά Ρεθύμνου (1), περιοχή που εντάσσεται στο δίκτυο προστασίας NATURA (GR 4330004).
Σύμφωνα με την οργάνωση (2), οι μόνες εγκαταστάσεις που μπορούν να προκαλέσουν τέτοιας έκτασης ρύπανση στην περιοχή είναι οι χοιροτροφικές μονάδες της εταιρείας Creta Farm που απέχουν λιγότερο από ένα χιλιόμετρο από την παραλία.
Για το θέμα έχει κάνει αναφορά το Παγκρήτιο Δίκτυο Περιβαλλοντικών Οργανώσεων "ΟικοΚρήτη" (3) στην οποία μεταξύ άλλων καταγγέλλεται πως η συγκέντρωση βιολογικού φορτίου των επεξεργασμένων λυμάτων του βιολογικού καθαρισμού που διατίθενται για άρδευση είναι υπερβολικά υψηλή, πως η Μελέτη Περιβαλλοντικών Επιπτώσεων με βάση την οποία λειτουργεί η εγκατάσταση λανθασμένα αναφέρει πως η περιοχή είναι κατάλληλη για τη διάθεση επεξεργασμένων λυμάτων και πως η μονάδα καταναλώνει πολλαπλάσια ποσότητα υδάτων από την προβλεπόμενη στη ΜΠΕ. Σημειώνεται πως η εταιρεία διαθέτει πιστοποίηση ISO 14001:2004 για την περιβαλλοντική διαχείριση.
Ερωτάται η Επιτροπή:
1. Γίνεται επανεξέταση των όρων των αδειών της χοιροτροφικής μονάδας σύμφωνα με τα προβλεπόμενα στην Οδηγία 2008/1;
2. Έχει γίνει δημοσιοποίηση των Μελετών Περιβαλλοντικών Επιπτώσεων της μονάδας ώστε να είναι δυνατή η έκφραση άποψης ή ένστασης από το ενδιαφερόμενο κοινό, σύμφωνα με τις Οδηγίες 2008/1 και 2003/4;
3. Τηρούνται τα καθορισμένα όρια για τις εκπομπές αμμωνίας της συγκεκριμένης μονάδας;
Η πυρηνική ενέργεια πάντα επικίνδυνη, ακριβή και ανεπιθύμητη
Συμπληρώνονται 24 χρόνια από το πυρηνικό ατύχημα του Τσερνομπίλ και η τραγική αυτή επέτειος αποτελεί αφορμή για τους Οικολόγους Πράσινους να δηλώσουν για μια ακόμη φορά την πλήρη αντίθεσή τους στην Πυρηνική Ενέργεια. Στις δύο δεκαετίες που ακολούθησαν το καταστροφικό ατύχημα ελάχιστα πράγματα έχουν γίνει σε επίπεδο τεχνολογίας και οργάνωσης της κοινωνίας που να δικαιολογούν μια αλλαγή της στάσης μας στο θέμα αυτό.
Σήμερα, με το ενεργειακό ζήτημα να κατακτά το επίκεντρο των συζητήσεων σε παγκόσμιο επίπεδο, χρειάζεται δυστυχώς και πάλι να τονιστεί ότι λύση στο ενεργειακό πρόβλημα δεν μπορεί να δώσει η Πυρηνική Ενέργεια αλλά οι Ανανεώσιμες Πηγές Ενέργειας με παράλληλη λήψη μέτρων αλλαγής του καταναλωτικού και αναπτυξιακού μοντέλου προς μια οργάνωση της κοινωνίας με μικρότερες ανάγκες σε κατανάλωση ενέργειας και φυσικών πόρων.
Η πυρηνική ενέργεια δεν αποτελεί σε καμία περίπτωση «πράσινη ενέργεια», όπως έχει πρόσφατα παρουσιαστεί από πολλές κυβερνήσεις με στόχο την επαναπροώθησή της, αφού παρουσιάζει πολλά και σημαντικά εγγενή αρνητικά χαρακτηριστικά :
• Παραμένει χωρίς λύση το πρόβλημα απόθεσης των ραδιενεργών αποβλήτων.
• Παραμένει καθόλου αμελητέα η περίπτωση ατυχήματος κατά τη λειτουργία των σταθμών ή ακόμα κατά τον εμπλουτισμό, την επεξεργασία, τη μεταφορά και αποθήκευση των πυρηνικών καυσίμων και την διαχείριση των πυρηνικών αποβλήτων, με ανυπολόγιστες επιπτώσεις σε ανθρώπινες ζωές και στο περιβάλλον
• Ο διαχωρισμός  μεταξύ πολιτικής και στρατιωτικής χρήσης της πυρηνικής ενέργειας  παραμένει μύθος, ακόμα και μετά το τέλος του ψυχρού πολέμου.
• Σε μια  εποχή όπου δικαιώματα και ελευθερίες περιορίζονται στο όνομα της ασφάλειας, είναι παράλογο να δημιουργούμε νέους στόχους πρώτης προτεραιότητας όπως πυρηνικοί σταθμοί, χώροι αποθήκευσης αποβλήτων, μέσα μεταφοράς εμπλουτισμένου ουρανίου κλπ.
• Τα κόστη ασφάλειας, διαχείρισης αποβλήτων και αποξήλωσης σταθμών αυξάνονται συνεχώς και επιβαρύνουν το κοινωνικό σύνολο μέσω των κρατικών προϋπολογισμών. Επίσης, το ρίσκο ενός ατυχήματος και τα αντίστοιχα κόστη ασφάλισης πάλι τα αναλαμβάνει η κοινωνία. Το συνολικό κόστος της πυρηνικής ενέργειας επομένως είναι σαφώς μεγαλύτερο εκείνου των ΑΠΕ.
• Κάθε ευρώ που επενδύεται στην πυρηνική ενέργεια ή την επιδοτεί υπονομεύει τις πολιτικές για την προστασία του κλίματος καθώς θα μπορούσε να έχει πολύ μεγαλύτερο αποτέλεσμα μείωσης εκπομπών αν πήγαινε προς επενδύσεις και επιδοτήσεις για εξοικονόμηση ενέργειας και ανανεώσιμες πηγές ενέργειας.
• Η κατασκευή ενός πυρηνικού σταθμού απαιτεί τουλάχιστον 12 χρόνια ενώ η τεχνολογία νέας γενιάς (που μας υπόσχονται θα είναι πιο ασφαλής) δεν θα είναι διαθέσιμη πριν το 2040. Όμως η αντιμετώπιση της κλιματικής αλλαγής απαιτεί λύσεις τώρα.
• Στον κύκλο ζωής των πυρηνικών σταθμών η κατανάλωση ενέργειας και επομένως η συνεισφορά στην αλλαγή του κλίματος είναι σαφώς μεγαλύτερη από όσο θέλουν να παρουσιάζουν όσοι τους υποστηρίζουν για λόγους προστασίας του κλίματος.
• Η λογική του συγκεντρωτικού συστήματος ηλεκτρισμού με τεράστιες μονάδες μακριά από τα κέντρα κατανάλωσης είναι μια αποτυχημένη λογική του παρελθόντος. Σήμερα χρειαζόμαστε αποκεντρωμένες μονάδες ΑΠΕ με συμμετοχή των πολιτών και έξυπνα δίκτυα που δεν ταιριάζουν με τους καθόλου ευέλικτους πυρηνικούς σταθμούς
• Για το ίδιο ποσό επένδυσης, η ανάπτυξη αιολικής ενέργειας δημιουργεί μέχρι και 5 φορές περισσότερες εγχώριες θέσεις εργασίας σε σχέση με την πυρηνική.
• Ακόμα κι αν κατασκευάζονταν 1000 νέοι πυρηνικοί σταθμοί, η παραγωγή τους θα κάλυπτε μόλις το 4% της παγκόσμιας συνολικής κατανάλωσης ενέργειας ενώ δεν είναι καθόλου σίγουρο πως υπάρχουν επαρκή αποθέματα ουρανίου
• Ειδικά για την Ελλάδα, υπάρχει σοβαρός κίνδυνος ατυχήματος λόγω της σεισμικότητας των περισσότερων περιοχών της
Αναλυτικότερα
Η διαχείριση των αποβλήτων είναι το μεγαλύτερο και έως τώρα άλυτο πρόβλημα της πυρηνικής ενέργειας. Τα πυρηνικά απόβλητα, χαμηλής, μεσαίας ή υψηλής ραδιενέργειας ανάλογα με την κατηγορία τους πρέπει να φυλάσσονται για μερικές δεκάδες έως μερικές χιλιάδες χρόνια υπό ελεγχόμενες συνθήκες. Ποιο σύστημα είναι ικανό να εγγυηθεί μια τέτοια λειτουργία για τα επόμενα 20.000 χρόνια;
Ένα σύνηθες πυρηνικό εργοστάσιο ισχύος 1.000 MW παράγει ετησίως  30 τόνους απόβλητα υψηλής ραδιενέργειας, 300 τόνους μέσης και 450 τόνους χαμηλής ραδιενέργειας.  Σε κάθε τόνο πυρηνικού απόβλητου περιέχονται 10 κιλά πλουτωνίου, ποσότητα αρκετή για την κατασκευή μίας πυρηνικής βόμβας. Το απεμπλουτισμένο ουράνιο που περιέχεται στα απόβλητα χρησιμοποιείται για την κατασκευή συμβατικών και ραδιενεργών όπλων. Επίσης, πολύ σημαντικός όγκος πυρηνικών αποβλήτων είναι τα ίδια τα πυρηνικά εργοστάσια, των οποίων η μέση διάρκεια ζωής είναι 30-35 έτη. Μετά πρέπει να αποσυναρμολογηθούν και να αντιμετωπισθούν ως πυρηνικό απόβλητο!  Για το θέμα αυτό δεν υπάρχει τεκμηριωμένη επιστημονική μελέτη ούτε εφαρμοσμένη μέχρι τώρα πρακτική.
Από την έως τώρα λειτουργία των πυρηνικών εργοστασίων έχουν συσσωρευτεί ανά τον κόσμο περίπου 150.000 τόνοι αποβλήτων, εκ των οποίων μόλις το 1/3 έχει υποβληθεί σε επεξεργασία και ειδικούς όρους φύλαξης.
Η πυρηνική ενέργεια -παρά την εξέλιξη της τεχνολογίας- συνεχίζει να αποτελεί μια επικίνδυνη και ασύμφορη επιλογή στην πορεία για την επίλυση του ενεργειακού προβλήματος της ανθρωπότητας.  Εκτός των κινδύνων που εγκυμονεί σε όλες τις παραγωγικές φάσεις, το πρόβλημα της οριστικής διάθεσης των αποβλήτων και η απεγκατάσταση των γηρασμένων πυρηνικών εγκαταστάσεων συνεχίζει να είναι πρακτικά άλυτο και να δημιουργεί μία δυσβάσταχτη κληρονομιά στις επόμενες γενιές και σε βάθος εκατοντάδων ή χιλιάδων ετών.
Επιπλέον το κόστος κατασκευής και ασφαλούς λειτουργίας είναι τεράστιο και απρόβλεπτο κατά την διαδικασία σχεδιασμού. Είναι βέβαιο ότι εάν τα αντίστοιχα κονδύλια είχαν διατεθεί σε έρευνα και πιλοτικές εφαρμογές στις εναλλακτικές μορφές ενέργειας, στην αποδοτικότερη χρήση και στην αναδιάρθρωση των αναγκών μας, το ενεργειακό πρόβλημα του πλανήτη θα ήταν αυτή τη στιγμή πιο κοντά στην λύση του.
Ακόμη, η υιοθέτηση της πυρηνικής σχάσης για παραγωγή ρεύματος, δεν είναι απλά μια τεχνολογική επιλογή αλλά μία έντονα κοινωνική απόφαση, γιατί αφενός οι κίνδυνοι από την τεχνολογία αυτή αφορούν πολύ μεγάλο μέρος της κοινωνίας ακόμη και έξω από τα εθνικά σύνορα και αφετέρου οι απαιτούμενες διαδικασίες και πρακτικές ασφάλειας των εγκαταστάσεων οδηγεί σε μία στρατιωτικού τύπου δομή της δημόσιας διοίκησης και της κοινωνίας.
Για να οδηγηθούμε στην ενεργειακή επανάσταση πρέπει παράλληλα με την εισαγωγή αειφόρων μορφών παραγωγής ενέργειας να αλλάξουμε και το καταναλωτικό μοντέλο των ανεπτυγμένων κοινωνιών. Αυτό προϋποθέτει συμμετοχή των πολιτών στις αποφάσεις και στην παραγωγή ενέργειας καθώς και  κατανόηση του τεχνητού διλήμματος μεταξύ της καταστροφής του κλίματος από το φαινόμενο θερμοκηπίου ή την καταστροφή του περιβάλλοντος από τα ραδιενεργά απόβλητα.
Η καλύτερη λύση στο ενεργειακό πρόβλημα είναι η μείωση των ενεργειακών αναγκών, η βελτίωση του βαθμού απόδοσης των διεργασιών και η ευρεία επέκταση της χρήσης ήπιων και ανανεώσιμων πηγών ενέργειας.
Η Αιολική Ενέργεια, τα Παθητικά και Ενεργητικά Ηλιακά Συστήματα, τα Φωτοβολταϊκά, η Βιομάζα, το Βιοαέριο, η Γεωθερμία, τα μικρά Υδροηλεκτρικά έργα μπορούν ακόμη και με τον σημερινό βαθμό τεχνολογικής ωριμότητας να καλύψουν ένα πολύ μεγάλο μέρος των ενεργειακών αναγκών. Όμως αυτή η κατεύθυνση πρέπει να προκύψει “από κάτω”, από ένα ευρύ περιβαλλοντικό κίνημα, από ένα  κίνημα ενεργών πολιτών, αφού είναι προφανές ότι οι κυβερνήσεις επηρεάζονται από άλλα κέντρα πίεσης και ένα πλέγμα συμφερόντων που εμποδίζουν την αλλαγή κατεύθυνσης της καταναλωτικής πορείας της κοινωνίας. Εάν αυτό δεν γίνει έγκαιρα και με την απαραίτητη ενίσχυση στην εναλλακτική έρευνα και την διάδοση των εφαρμογών της, τότε σε μερικά χρόνια ίσως είμαστε υποχρεωμένοι να αποδεχθούμε τον εκβιασμό της πυρηνικής ενέργειας ως μόνης λύσης.
Με την ευκαιρία της επετείου του τραγικού ατυχήματος του Τσερνομπίλ και των συνεπειών του, καλούμε την ελληνική κοινωνία σε εγρήγορση για την αποτροπή κάθε σχεδίου εισαγωγής της πυρηνικής ενέργειας στην Ελλάδα και ταυτόχρονα στην υποστήριξη κάθε προσπάθειας για μείωση της κατανάλωσης ενέργειας και εφαρμογής ανανεώσιμων μορφών παραγωγής ενέργειας στην χώρα, της οποίας το απόλυτο πλεονέκτημα είναι ο ήλιος, ο άνεμος, τα νερά και το φυσικό της περιβάλλον.
Ηράκλειο 26-4-2010
Πληροφορίες : Μιχάλης Προμπονάς (6977618329)
Η Πολιτική Κίνηση Χανίων των Οικολόγων Πράσινων χαιρετίζει τη σημερινή ημερίδα και τις εκδηλώσεις για το ελεύθερο λογισμικό που οργανώνονται στα Χανιά.
Οι Οικολόγοι Πράσινοι, από την πρώτη στιγμή της ίδρυσής τους οργανώθηκαν διαδικτυακά, αναπτύσσοντας ένα ευρύτατο δίκτυο δικτυακών τόπων, ιστοσελίδων και ιστολογίων. Καθημερινά μάλιστα υπάρχει επικοινωνία μεταξύ εκατοντάδων μελών των Οικολόγων Πράσινων για ανταλλαγή απόψεων σε εσωτερικές ηλεκτρονικές λίστες διαλόγου. Στα πρώτα μάλιστα χρόνια της ίδρυσής μας, με τον αποκλεισμό μας από τα ΜΜΕ, ιδίως τα ηλεκτρονικά της Αθήνας, η χρήση των υπολογιστών έπαιξε σημαντικό ρόλο στην προεκλογική μας εκστρατεία. Σήμερα, παρ’ ότι λάβαμε 3,5% στις ευρωεκλογές εκλέγοντας έναν ευρωβουλευτή και 2,5% στις εθνικές εκλογές, η προβολή μας στα κεντρικά ΜΜΕ, σύμφωνα με στοιχεία του Εθνικού Συμβουλίου Ραδιοτηλεόρασης, δεν ξεπερνάει το 0,2%! Συνεπώς, η ανάγκη να χρησιμοποιούμε το διαδίκτυο για την επικοινωνία μας με τον κόσμο παραμένει, ιδιαίτερα μάλιστα σε μια εποχή που η αξιοπιστία των κλασικών ΜΜΕ και της τηλεόρασης φθίνει, κι υποκαθίσταται από νέα μέσα επικοινωνίας όπως το διαδίκτυο, που είναι πολύ δημοφιλές και στη νεολαία.
Σε μια τέτοια ηλεκτρονική εποχή, οι Οικολόγοι Πράσινοι, γνωρίζοντας και αναγνωρίζοντας τη σημασία του διαδικτύου, υποστηρίζουν ενεργά το ελεύθερο λογισμικό και διεκδικούν την υιοθέτησή του από όλες τις δημόσιες υπηρεσίες. Είμαστε αντίθετοι με τις μονοπωλιακές και κερδοσκοπικές λογικές στη χρήση των υπολογιστών. Θεωρούμε απαράδεκτο να πληρώνει το ελληνικό δημόσιο τεράστια ποσά σε μια συγκεκριμένη εταιρεία που προσπαθεί να μονοπωλήσει το λογισμικό των υπολογιστών. Πρέπει η ελληνική κυβέρνηση να ακολουθήσει το παράδειγμα άλλων χωρών όπως π.χ. η Βραζιλία και να υιοθετήσει σε όλες τις δημόσιες υπηρεσίες τη χρήση ελεύθερου λογισμικού. Μόνο έτσι μπορούμε να απαλλαγούμε από μονοπωλιακές καταστάσεις, μόνο έτσι μπορούμε να διασφαλίσουμε το δικαίωμα όλων στην επικοινωνία μέσω του διαδικτύου.
Ένα ακόμη σχετικό ζήτημα που απασχολεί σήμερα πολλούς χρήστες του διαδικτύου και τη νεολαία είναι η πρόσφατη απαγόρευση στη χώρα μας δημοφιλούς δικτυακού τόπου που χρησιμοποιούσαν εκατοντάδες χιλιάδες χρήστες του διαδικτύου για ανταλλαγή αρχείων. Υπεύθυνοι μάλιστα αυτού του δικτυακού τόπου συνελήφθησαν ως κοινοί εγκληματίες, μετά από προσφυγή της Εταιρείας Προστασίας Οπτικοακουστικών Έργων. Το θέμα των πνευματικών δικαιωμάτων στην ψηφιακή εποχή δεν είναι δυνατόν να αντιμετωπίζεται με τέτοιο τρόπο. Το υπάρχον μοντέλο εμπορευματοποίησης της γνώσης και του πολιτισμού, με τους περιορισμούς που θέτει, περιορίζει την πρόσβαση στα αγαθά αυτά σε ευρεία κοινωνικά στρώματα που στερούνται χρημάτων κι ιδίως στους νέους. Αυτό διευρύνει τις κοινωνικές ανισότητες τόσο στις αναπτυγμένες χώρες, όσο και το χάσμα μεταξύ των χωρών αυτών κι εκείνων του Τρίτου Κόσμου, προς όφελος εταιρειών διανομής που ελάχιστη σχέση έχουν με την πνευματική δημιουργία. Η κυβέρνηση οφείλει να δημιουργήσει τις προϋποθέσεις ώστε και οι δημιουργοί να αμείβονται και οι χρήστες να έχουν πρόσβαση στην πνευματική δημιουργία, αξιοποιώντας ήδη διαθέσιμες διεθνείς πρακτικές, όπως π.χ. ένα τέλος πρόσβασης που θα πληρώνουν οι εταιρείες παροχής Ίντερνετ κι όχι οι απλοί χρήστες και που θα αποδίδεται στους κατόχους πνευματικών δικαιωμάτων.
Τέλος, οι πρόσφατες εξαγγελίες της κυβέρνησης για την ψηφιακή τάξη, για να γίνουν πραγματικότητα απαιτούν τη διάθεση των απαραίτητων κονδυλίων, καθώς σήμερα στις περισσότερες σχολικές τάξεις δεν υπάρχουν καν υπολογιστές και σύνδεση με το διαδίκτυο. Αλλά κι αν ακόμη υλοποιηθεί η εξαγγελία της «ψηφιακής τάξης», δεν πρέπει να ξεχνάμε ότι στο σημερινό σχολείο περισσεύει ο καταναγκασμός, η παπαγαλία κι οι εξετάσεις και λείπουν το παιχνίδι, η δημιουργικότητα, η ελεύθερη επιλογή κι η συμμετοχή των μαθητών.
Οικολόγοι Πράσινοι Χανίων
E-mail: oiko.pras@yahoo.gr, http://pras-cha.blogspot.com
Προβολή στο Ευρωκοινοβούλιο των περιβαλλοντικών προβλημάτων των νομών Κοζάνης, Φλώρινας και Αρκαδίας (Κοινή πρωτοβουλία των Οικολόγων Πράσινων & των τοπικών περιβαλλοντικών οργανώσεων)
Διήμερο προβολής και ανάδειξης των περιβαλλοντικών προβλημάτων, που προκαλούν οι Σταθμοί και τα Ορυχεία της ΔΕΗ, οργανώνουν στο Ευρωκοινοβούλιο οι Οικολόγοι Πράσινοι σε συνεργασία με τις περιβαλλοντικές οργανώσεις των Λιγνιτικών Κέντρων Δυτικής Μακεδονίας και Μεγαλόπολης.
Συγκεκριμένα έχουν προσκληθεί από τον Ευρωβουλευτή των Οικολόγων Πράσινων κ. Μιχ. Τρεμόπουλο και συμμετέχουν στις εκδηλώσεις εκπρόσωποι των παρακάτω οργανώσεων:
1. Οικολογική Κίνηση Ν. Κοζάνης
2. Σύλλογος για την καταπολέμηση της ανεργίας και την ανάπτυξη της περιοχής Αγ. Δημητρίου - Ρυακίου
3. Σύλλογος Προστασίας Περιβάλλοντος Δήμου Ελλησπόντου.
4. Σύλλογος Περιβάλλοντος και Ποιότητας Ζωής του Δήμου Δημητρίου Υψηλάντη
5. Σύλλογος Μαυροπηγής (πληττομένων από τις αναγκαστικές απαλλοτριώσεις της ΔΕΗ)
6. Σύλλογος Περιβάλλοντος Μαυροδενδρίου
8. Παρεμβατική Κίνηση Μεγαλόπολης
9. Οικολόγοι Πράσινοι
Επίσης συμμετέχουν και εκπρόσωποι των Οικολόγων  Πράσινων από τη Θεματική Ομάδα Ενέργειας και την Επιτροπή Οργανωτικού Β. Ελλάδας.
Οι παραπάνω φορείς έχουν συντάξει και πρόκειται να καταθέσουν πολυσέλιδη Αναφορά στο Ευρωκοινοβούλιο, η οποία  έχει δύο μεγάλα κεφάλαια:
• Το 1ο αναφέρεται στα «Σημαντικότερα περιβαλλοντικά προβλήματα και τις αντίστοιχες παραβάσεις της νομοθεσίας, που παρατηρούνται στα δύο Λιγνιτικά Κέντρα της ΔΕΗ».
• Το 2ο επικεντρώνεται στα «Αιτήματα- μέτρα που πρέπει να ικανοποιηθούν και για τα οποία   ζητείται η συνδρομή του Ευρωκοινοβουλίου».
Την Αναφορά, η οποία συνοδεύεται από πληθώρα αποδεικτικών στοιχείων και ντοκουμέντων,  υπογράφουν εκτός των παραπάνω εννέα φορέων και ο «Σύλλογος Περιβάλλοντος και Ανέργων Ακρινής», καθώς και   η «Οικολογική – Κοινωνική Παρέμβαση Πτολεμαΐδας».
Το διήμερο πρόγραμμα των εκδηλώσεων στις Βρυξέλλες περιλαμβάνει:
1) Ημερίδα στο Ευρωκοινοβούλιο με αντικείμενο τη μετα-λιγνιτική εποχή στην Ελλάδα και την ανάγκη για ένα νέο ενεργειακό μοντέλο. Η Ημερίδα αποτελείται από τις εξής ενότητες:
• Λιγνιτικοί σταθμοί και ορυχεία: α) Επιπτώσεις στο περιβάλλον & την υγεία.  β) Μετεγκαταστάσεις
• Κριτική στην εγκατάσταση νέων λιγνιτικών μονάδων
• Πρόταση για ένα βιώσιμο ενεργειακό μέλλον στην Ελλάδα
• Δημιουργία πράσινων θέσεων εργασίας.
Μεταξύ των εισηγητών περιλαμβάνονται εκπρόσωποι τοπικών και διεθνών περιβαλλοντικών οργανώσεων, στελέχη των Οικολόγων Πράσινων και των Ευρωπαίων Πράσινων κλπ. Αναφέρονται ενδεικτικά  οι εξής:
Christopher Ellen (Ευρ. Επιτροπή),
Gean Lamberts (Ευρωβουλευτής των Άγγλων Πράσινων)
Από το ενεργειακό λεκανοπέδιο Κοζάνης – Πτολεμαίδας – Φλώρινας έχουν οριστεί ως ομιλητές  οι Λ. Τσικριτζής,  Λ. Ιωαννίδης και Η. Μιχαηλίδης, ενώ από τη Μεγαλόπολη η κ. Ε. Μουρελάτου, (όλοι τους στελέχη τοπικών περιβαλλοντικών οργανώσεων).
2) Ενημέρωση από το Μιχ. Τρεμόπουλο για το ρόλο του Ευρωκοινοβουλίου  και  τις πρωτοβουλίες των Οικολόγων Πράσινων
3) Συμβολική διαμαρτυρία έξω από το κτίριο του Ευρωπαϊκού Κοινοβουλίου. Ανάρτηση πανώ και posters και διανομή  προκηρύξεων στη Γαλλική γλώσσα.
4) Επίσκεψη σε κλειστά ανθρακωρυχεία στην περιοχή της Φλάνδρας. Συναντήσεις με εκπροσώπους των Φλαμανδών Πράσινων και φορείς της περιοχής. Μεταφορά εμπειρίας για τις νέες οικονομικές δραστηριότητες. Στην Επίσκεψη θα  συμμετέχει και ο Υπουργός Στέγασης των Βρυξελλών Χρήστος Δουλκερίδης.
5) Επίσκεψη - ξενάγηση στο "Πράσινο Σπίτι" Mundo-B. Συνάντηση με εκπροσώπους Διεθνών ΜΚΟ για θέματα οικολογικού ενδιαφέροντος.
Αιτιολογώντας οι Οικολόγοι Πράσινοι την πρωτοβουλία τους αυτή τονίζουν σε σχετική ανακοίνωση:
«Η υπερσυγκέντρωση των βιομηχανικών δραστηριοτήτων της ΔΕΗ προκαλεί ένα σοβαρότατο  κοινωνικό και περιβαλλοντικό κόστος :  ατμοσφαιρική ρύπανση, επιπτώσεις στην υγεία, συμβολή στην αλλαγή του κλίματος, μετακινήσεις οικισμών, καταστροφή εδαφών από τα ορυχεία, απαξίωση γεωργικής γης, εξάντληση υδατικών πόρων. Η κατάσταση αυτή δεν φαίνεται να δείχνει σημάδια αντιστροφής, αφού έχει εξαγγελθεί η κατασκευή δύο μονάδων και η διάνοιξη ενός ακόμη ορυχείου, χωρίς οι νέες εγκαταστάσεις να εντάσσονται σε ένα δεσμευτικό χρονοδιάγραμμα σταδιακής μείωσης της λιγνιτικης ισχύος.
Για τους Οικολόγους Πράσινους τα ζητήματα
- της προστασίας του κλίματος και της αλλαγής του ενεργειακού μοντέλου,
- της προστασίας του τοπικού περιβάλλοντος και της υγείας των πολιτών,
- της βιώσιμης προοπτικής και της απασχόλησης των κατοίκων
είναι θέματα προτεραιότητας.
Για το λόγο αυτό υλοποιούμε μια εκστρατεία ανάδειξης αυτών των προβλημάτων και των συνεχών παραβάσεων της νομοθεσίας, αλλά κυρίως προσβλέπουμε στην κατάθεση συγκεκριμένων προτάσεων για μια πράσινη και βιώσιμη προοπτική».
ΠΚ Οικολόγων Πράσινων Δυτικής Μακεδονίας
Πληροφ. Λ. Τσικριτζής
Κρήτη, Greece
ΟΙ ΟΙΚΟΛΟΓΟΙ ΠΡΑΣΙΝΟΙ ΣΤΗΝ ΚΡΗΤΗ
Η περιφερειακή οργάνωση των Οικολόγων Πράσινων Κρήτης ιδρύθηκε τον Ιανουάριο του 2008. Τα στελέχη τους όμως είναι παρόντα στο οικολογικό κίνημα πολλά χρόνια. Ως Οικολόγοι Πράσινοι έχουμε πάρει θέση για μια σειρά θέματα της Κρήτης και στηρίζουμε οργανώσεις, επιτροπές και πρωτοβουλίες πολιτών που δραστηριοποιούνται γι’ αυτά.
• www.ecogreens.gr  , ο δικτυακός τόπος των Οικολόγων Πράσινων
• http://  ecogreens-crete.blogspot.com  , το ιστολόγιο των Οικολόγων Πράσινων Κρήτης
• http://  pras-cha.blogspot.com  , το ιστολόγιο των Οικολόγων Πράσινων Χανίων
και στο www.ecocrete.gr, τον δικτυακό τόπο των οικολογικών οργανώσεων της Κρήτης που φιλοξενεί τις ανακοινώσεις μας που έχουν σχέση με τα ζητήματα περιβάλοντος.
• Ενεργειακό πρόβλημα της Κρήτης : Σήμερα, η Κρήτη καταναλώνει 831 MW, τα οποία παράγονται κατά κύριο λόγο από πετρελαϊκά εργοστάσια στην Ξυλοκαμάρα των Χανίων, στα Λινοπεράματα Ηρακλείου και στον Αθερινόλακκο Λασιθίου, ενώ νέο πετρελαϊκό εργοστάσιο προγραμματίζεται στα σύνορα των Ν. Ρεθύμνου και Ηρακλείου στη θέση Κορακιές με σκοπό το κλείσιμο εκείνου στα Λινοπεράματα. Η Κρήτη, σύμφωνα με τα επίσημα στοιχεία, εξαρτάται κατά 86% από το πετρέλαιο για να καλύπτει τις ενεργειακές της ανάγκες ενώ υπάρχουν σχέδια για την χρήση φυσικού αερίου.
Οι Οικολόγοι Πράσινοι προτείνουν η Κρήτη, που ήδη καλύπτει 14% των αναγκών της από Ανανεώσιμες Πηγές Ενέργειας (ΑΠΕ), να γίνει περιφέρεια – πρότυπο στην Ευρώπη στη χρήση ΑΠΕ με αποκλεισμό νέων πετρελαϊκών εργοστασίων και σταδιακή απενεργοποίηση των υπαρχόντων, άμεση λήψη μέτρων εξοικονόμησης ενέργειας και κάλυψη όλων των αναγκών των δημόσιων κτιρίων και σχολείων με ενέργεια από ΑΠΕ, λειτουργία υδροηλεκτρικών εργοστασίων αναστρέψιμης λειτουργίας σε συνδυασμό με ανεμογεννήτριες, άμεση ένταξη της Κρήτης στο πρόγραμμα τοποθέτησης φωτοβολταϊκών στις στέγες (η κυβέρνηση απέκλεισε την Κρήτη και τα νησιά), ένταση της προώθησης των ΑΠΕ στο νησί.
• Το νερό στην Κρήτη : Το νερό στην Κρήτη κινδυνεύει από την κατασπατάληση στο μαζικό τουρισμό, τις υδροβόρες μορφές γεωργίας, τις απώλειες των αστικών δικτύων, τη μόλυνση από χημικά λιπάσματα και λύματα και την κακή διαχείρισή του με μεγάλα φράγματα και εκτροπές. Οι μεγάλες τουριστικές επενδύσεις με γήπεδα γκολφ και δεκάδες χιλιάδες παραθεριστικές κατοικίες, εάν υλοποιηθούν, θα εντείνουν την ερημοποίηση που ήδη αντιμετωπίζει η Κρήτη, καθώς ένα γήπεδο γκολφ καταναλώνει όσο νερό χρειάζεται μια ολόκληρη πόλη 10-12.000 κατοίκων! Το νερό αυτό θα το στερηθούν οι αγρότες αλλά και οι κάτοικοι των πόλεων και χωριών.
Οι Οικολόγοι Πράσινοι αγωνίζονται για την προστασία των υγροτόπων (όπως οι λίμνες Αγιάς και Κουρνά, ο Αλμυρός Λασιθίου και Ηρακλείου, ο Αποσελέμης κ.ά.), για την έναρξη λειτουργίας των Φορέων Διαχείρισης για όλες τις περιοχές Natura 2000, για την εγκατάλειψη των σχεδίων για μεγάλα φράγματα όπως στον Αποσελέμη τις εκτροπές ποταμών όπως του Πλατύ και τις μεγάλες τουριστικές επενδύσεις τύπου Κάβο Σίδερο, για βιώσιμη διαχείριση του νερού, για την εξοικονόμηση νερού για την αντικατάσταση των φθαρμένων δικτύων και την λειτουργία βιολογικών καθαρισμών σε όλους τους οικισμούς.
• Ένα μέλλον για τους αγρότες : Με ευθύνη όλων των κυβερνήσεων των τελευταίων χρόνων και των κομμάτων που κυβέρνησαν, οι συνεταιρισμοί είναι καταχρεωμένοι και υπό διάλυση, οι αγρότες κατέληξαν εξαρτημένοι από χημικά λιπάσματα, το πετρέλαιο και τις επιδοτήσεις που αποτελούν όπλο στα χέρια εταιρειών και κυβερνήσεων για να τους ελέγχουν πολιτικά. Οι Οικολόγοι Πράσινοι της Κρήτης καταδίκασαν από την πρώτη στιγμή την αστυνομική επίθεση που δέχτηκαν οι αγρότες της Κρήτης στο λιμάνι του Πειραιά με ευθύνη της κυβέρνησης.
Οι Οικολόγοι Πράσινοι Κρήτης προτείνουν ενθάρρυνση βιώσιμων προγραμμάτων για τη στροφή στη βιολογική καλλιέργεια και την απεξάρτηση των αγροτών από το πετρέλαιο και τα χημικά λιπάσματα. Να προστατευτούν οι παραδοσιακές ποικιλίες σπόρων και να ενθαρρυνθούν οι αγρότες να παράγουν οι ίδιοι τους σπόρους τους. Βασικά προϊόντα διατροφής θα πρέπει να παράγονται και να καταναλώνονται σε τοπικό επίπεδο, ως αντίδοτο στην οικονομική κρίση. Συνεταιρισμοί και δίκτυα καταναλωτών και παραγωγών θα πρέπει να δημιουργηθούν και να συνεργαστούν χωρίς την παρεμβολή μεσαζόντων για να δίνουν καλές τιμές για τους παραγωγούς και φτηνά ποιοτικά αγροτικά προϊόντα για τους καταναλωτές.
• Κάβο Σίδερο - Μονή Τοπλού : Στο Νομό Λασιθίου, είχε προγραμματισθεί από εταιρεία Βρετανικών συμφερόντων, ένα έργο υποτιθέμενης τουριστικής ανάπτυξης σε έκταση του Ιδρύματος «Παναγιά η Ακρωτηριανή» της Μονής Τοπλού. Το εν λόγω έργο επρόκειτο να αναπτυχθεί σε μια έκταση 26.000 στρεμμάτων στον Κάβο Σίδερο, η οποία αποτελεί τμήμα του Ευρωπαϊκού Δικτύου NATURA 2000, ενώ το μεγαλύτερο τμήμα της έχει χαρακτηρισθεί ως Ζώνη Ειδικής Προστασίας σύμφωνα με την Οδηγία 79/409/ΕΟΚ. Η περιοχή έχει και σημαντικότατη αρχαιολογική αξία (ευρήματα της μινωικής περιόδου), ενώ τα 3 γήπεδα γκολφ και οι 7000 κλίνες που σχεδιάζονταν θα στερούσαν νερό πρώτα από τους αγρότες σε μια περιοχή που ήδη αντιμετωπίζει σοβαρό πρόβλημα ερημοποίησης. Για το ζήτημα αυτό κινητοποιήθηκαν τα στελέχη των Οικολόγων Πράσινων που μαζί με άλλες πολιτικές δυνάμεις συμμετέχουν στις οικολογικές οργανώσεις εδώ και χρόνια με αποτέλεσμα την επιτυχή έκβαση του αγώνα και την ακύρωση του έργου από το Συμβούλιο της Επικρατείας.
Οι Οικολόγοι Πράσινοι προτείνουν την εγκατάλειψη τέτοιων φαραωνικών σχεδίων, την αναστήλωση των παραδοσιακών οικισμών, την προστασία και ορθολογική διαχείριση των προστατευόμενων περιοχών, την προώθηση του οικοτουρισμού που σέβεται τη φύση και τον πολιτισμό, την ενθάρρυνση της βιολογικής καλλιέργειας τοπικών προϊόντων και τη στήριξη του πληθυσμού της υπαίθρου.
• Λιμάνι στο Τυμπάκι : Τα σχέδια για διαμετακομιστικό σταθμό εμπορευματοκιβωτίων στον κόλπο της Μεσσαράς στο Τυμπάκι μπορεί να εξυπηρετούν τα συμφέροντα της Κίνας για την προώθηση των προϊόντων της στην Ευρωπαϊκή Ένωση, όμως η κίνηση εκατοντάδων μεγάλων πλοίων στον κόλπο της Μεσσαράς πολλαπλασιάζει τις πιθανότητες ατυχημάτων και διαρροής πετρελαιοκηλίδων πράγμα καταστροφικό τόσο για τη θαλάσσια χλωρίδα και πανίδα της περιοχής όσο και για τον τουρισμό ευρύτερα της Νότιας Κρήτης. Οι όποιες θέσεις εργασίας θα αφορούν εργαζόμενους κυρίως μετανάστες χωρίς δικαιώματα και με μισθούς Τρίτου Κόσμου.
Οι Οικολόγοι Πράσινοι πάλεψαν μαζί με άλλες πολιτικές δυνάμεις και τις οικολογικές οργανώσεις για να εγκαταλειφθούν τα σχέδια για το διαμετακομιστικό σταθμό. Το όποιο μικρού μεγέθους λιμάνι λειτουργήσει στο μέλλον, προτείνουν να είναι για την εξυπηρέτηση αλιευτικών και μικρών τουριστικών σκαφών.
• Άγιοι Απόστολοι Χανίων : Στα 584 στρέμματα της δημόσιας δασικής έκτασης με τις 4 παραλίες λίγο έξω από τα Χανιά, εδώ και χρόνια προσπαθούν να χτίσουν συνεδριακό κέντρο και ξενοδοχεία. Η Επιτροπή Αγώνα με τη συμμετοχή φορέων και πολιτών έχει μπλοκάρει τα σχέδια αυτά, έχοντας συγκεντρώσει 11.500 υπογραφές κατά της τσιμεντοποίησης, υπέρ του δημόσιου κι ελεύθερου χαρακτήρα της περιοχής, υπέρ της προστασίας της φύσης. Το ότι στις παραλίες των Χανίων δεν υπάρχουν εισιτήρια κι είναι ελεύθερη η είσοδος και στις συγκεκριμένες μάλιστα υπάρχουν τα τελευταία χρόνια και κάποια μέτρα προστασίας οφείλεται ακριβώς στην ενεργοποίηση των πολιτών μέσα από την Επιτροπή Αγώνα.
Οι Οικολόγοι Πράσινοι συμμετέχουν και στηρίζουν τον αγώνα και προτείνουν να παραχωρηθεί ολόκληρη η δημόσια έκταση των Αγίων Αποστόλων στην Τοπική Αυτοδιοίκηση, να εγκαταλειφθεί κάθε σχέδιο εκποίησης και τσιμεντοποίησης, να ληφθούν επιπλέον μέτρα φροντίδας των παραλιών και του δάσους, να αναστηλωθούν οι παλιές Παιδικές Εξοχές και να προστατευθεί η ελεύθερη πρόσβαση όλων στις παραλίες.
• Περιοχές Natura 2000 : Ακόμη εκκρεμεί η δημιουργία και λειτουργία Φορέων Διαχείρισης στις προστατευόμενες περιοχές NATURA 2000 με αποτέλεσμα μόνο ένας Φορέας να λειτουργεί (κι αυτό μερικώς) στην Κρήτη, στον Εθνικό Δρυμό Σαμαριάς. Κοντά στη δημιουργία Φορέα Διαχείρισης βρισκόμαστε και στο Λαφονήσι, όπου ο τοπικός Δήμος Ιναχωρίου αγωνίζεται για την προστασία της πανέμορφης αυτής παραλίας με τους κέδρους, κόντρα σε ισχυρά συμφέροντα που προωθούν την ανέγερση ξενοδοχείων, γηπέδων γκολφ κλπ όσο πιο κοντά στην ακτή γίνεται.
Οι Οικολόγοι Πράσινοι προτείνουν την άμεση λειτουργία Φορέων Διαχείρισης σε όλες τις περιοχές Natura 2000 της Κρήτης με τη συμμετοχή των τοπικών οικολογικών οργανώσεων, της τοπικής Αυτοδιοίκησης, επιστημονικών φορέων και αρμόδιων υπηρεσιών. Η λειτουργία Φορέων Διαχείρισης όχι μόνο θα βοηθήσει στην προστασία των περιοχών αυτών και το συντονισμό των φορέων, αλλά και θα δημιουργήσει πολλές θέσεις εργασίας στην προστασία της φύσης (φύλακες, επιστημονικό προσωπικό, ξεναγοί κλπ) αλλά και στον τομέα του οικοτουρισμού.
• Σ τρατόπεδο Μαρκοπούλου στα Χανιά : Ένα ευρύτατο κίνημα φορέων και πολιτών διεκδικεί την παραχώρηση του στρατοπέδου Μαρκοπούλου στα Χανιά για τη δημιουργία πάρκου και σχολείου κόντρα στα σχέδια του Δήμου για την ανέγερση δικαστικού μεγάρου ή δημαρχείου και πολεοδόμηση του μεγαλύτερου μέρους του χώρου.
Οι Οικολόγοι Πράσινοι προτείνουν την απομάκρυνση των στρατοπέδων μέσα από τις πόλεις και τη δημιουργία χώρων πρασίνου, την προστασία όλων των ελεύθερων χώρων που έχουν απομείνει μέσα στις πόλεις και την αξιοποίησή τους για δημιουργία πάρκων, την άμεση δημιουργία ποδηλατόδρομων στις πόλεις και την πεζοδρόμηση των ιστορικών κέντρων.
Εκτός από αυτά οι Οικολόγοι Πράσινοι της Κρήτης παίρνουν θέση και αγωνίζονται σε όλα τα μέτωπα, κατά των καταχρηστικών λατομείων στην Κάντανο, στη Βιάννο, τις Γούρνες και αλλού, υπέρ της βιώσιμης διαχείρισης των απορριμμάτων και κατά των εργοστασίων καύσης, υπέρ της ομαλής ένταξης των μεταναστών, υπέρ της ειρηνικής συνύπαρξης των λαών και κατά της λειτουργίας ξένων βάσεων στο νησί, κατά της λειτουργίας κεραιών κινητής τηλεφωνίας δίπλα σε σχολεία, νοσοκομεία και κατοικημένες περιοχές, υπέρ της Περιβαλλοντικής Εκπαίδευσης στα σχολεία, υπέρ των δημόσιων μέσων μεταφοράς στις πόλεις κ.ο.κ.
