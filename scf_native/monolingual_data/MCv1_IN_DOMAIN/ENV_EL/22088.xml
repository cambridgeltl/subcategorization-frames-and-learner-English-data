<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>2009 Οκτωβρίου 21 « </title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>2009 Οκτωβρίου 21 « </title>
						<author></author>
						<imprint>
							<publisher></publisher>
							<pubDate>2010-09-07 05:48:04.0</pubDate>
							<eAddress>http://ecogreensalonika.wordpress.com/2009/10/21/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/22088.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Posted on 10/21/2009 by odysseas031</p>
			<p id="p2">Αντιδρούμε στην βεβιασμένη προσπάθεια του ΟΤΑ Μείζονος Θεσσαλονίκης να επικυρώσει το θέμα της εγκατάστασης μονάδας επεξεργασίας Αστικών Στερεών Αποβλήτων (ΑΣΑ) Βορειοδυτικής Ενότητας Ν. Θεσσαλονίκης στη θέση του ΧΥΤΑ Μαυροράχης.</p>
			<p id="p3">Posted on 10/21/2009 by odysseas031</p>
			<p id="p4">Συνέντευξη τύπου με τις αναλυτικές τους θέσεις για τις προγραμματικές δηλώσεις της κυβέρνησης και τη συζήτηση στη Βουλή, έδωσαν χθες οι Οικολόγοι Πράσινοι.</p>
			<p id="p5">Ξεκινώντας με τη γενική εκτίμηση ότι οι προγραμματικές δηλώσεις ήταν γενικόλογες και κατώτερες από τις προσδοκίες, οι εκπρόσωποι των Οικολόγων Πράσινων παρουσίασαν τα βασικά σημεία των προτάσεων και της κριτικής τους ανά τομέα κυβερνητικής πολιτικής.</p>
			<p id="p6">«Γενικόλογες και αόριστες, με πλήθος καλών προθέσεων αλλά ελάχιστες δεσμεύσεις, οι προγραμματικές δηλώσεις μοιάζουν περισσότερο με μια ακόμη προεκλογική ομιλία παρά με πραγματικό σχέδιο διακυβέρνησης»,δήλωσε ο Νίκος Χρυσόγελος στη συνέντευξη τύπου. «Στα «δύσκολα» θέματα η κυβέρνηση δε φαίνεται προετοιμασμένη για τομές και αλλαγές. Οι Οικολόγοι Πράσινοι είμαστε διατεθειμένοι να στηρίξουμε επιμέρους θετικές τομές και ρήξεις, όμως η χώρα κινδυνεύει να μείνει σε μια από τα ίδια όσο αυτές αναβάλλονται».</p>
			<p id="p7">«Οι δηλώσεις για το μεταναστευτικό και το άσυλο είναι γενικόλογες», δήλωσε η Μαρία Καλλή. «Περιμέναμε να ακούσουμε από τον πρωθυπουργό για αλλαγή του απαράδεκτου ΠΔ για τα θέματα ασύλου, τη μεταφορά των αρμοδιοτήτων ασύλου από την αστυνομία σε ειδικές υπηρεσίες με κατάλληλη εκπαίδευση και υποστήριξη, την ανάληψη πρωτοβουλιών για τους ανήλικους πρόσφυγες, τη δημιουργία πραγματικών κέντρων υποδοχής και φιλοξενίας. Ακόμη και στο θέμα των μεταναστών 2ης γενιάς, γίνεται μισό βήμα».</p>
			<p id="p8">«Για την οικονομία δε χρειαζόμαστε μόνο την πίστωση χρόνου που φαίνεται να ζητάει η κυβέρνηση, αλλά και πολιτικές ταυτόχρονης διεξόδου από την οικονομική, κοινωνική και περιβαλλοντική κρίση. Μια Πράσινη Στροφή στην Οικονομία, αν εφαρμοστεί σε πραγματικά μεγάλη έκταση, μπορεί να προσφέρει ΚΑΙ θέσεις εργασίας, ΚΑΙ ώθηση στην οικονομική δραστηριότητα, ΚΑΙ ουσιαστική προστασία του περιβάλλοντος. Δυστυχώς όμως οι αναφορές σε πράσινη οικονομία αποδεικνύονται μέχρι στιγμής «πουκάμισο αδειανό», δήλωσε ο Γιάννης Παρασκευόπουλος, μιλώντας για την οικονομία.</p>
			<p id="p9">«Στην Ελλάδα, με ευθύνη και των δύο μεγάλων κομμάτων, το αγροτικό εισόδημα μειώθηκε μεταξύ 2000-2008 κατά 20%, όταν στο σύνολο της Ε.Ε. είχαμε αντίστοιχη αύξηση κατά 15%. Ο αγροτικός κόσμος έχει φθάσει σε αδιέξοδο με ανυπολόγιστες επιπτώσεις στον κοινωνικό ιστό και το περιβάλλον», δήλωσε ο Σπύρος Σγούρος σχολιάζοντας το κεφάλαιο για τη γεωργία. «Η μονολεκτική αναφορά του πρωθυπουργού στη βιολογική γεωργία, εξαφανίστηκε πλήρως από της δηλώσεις της υπουργού Αγροτικής Ανάπτυξης. Λείπουν συγκεκριμένοι στόχοι και χρονοδιαγράμματα για τη βιολογική γεωργία, όπως και πολιτικές για την ανάπτυξή της. Ελπίζουμε, τέλος, η απουσία αναφορών στο θέμα των μεταλλαγμένων να μη σημαίνει παράθυρο για «χαλαρότερη» αντιμετώπιση».</p>
			<p id="p10">Με όση καλή διάθεση και να τις δούμε, οι προγραμματικές δηλώσεις της κυβέρνησης ήταν δυστυχώς σημαντικά κατώτερες από τις προσδοκίες που η ίδια είχε δημιουργήσει στους πολίτες. Γενικόλογες και αόριστες στο μεγαλύτερο μέρος τους, με πλήθος καλών προθέσεων αλλά χωρίς δεσμεύσεις και στόχους, με αρκετά αυτονόητα και με πολλές επαναλήψεις από προγραμματικές ανακοινώσεις άλλων κυβερνήσεων, μοιάζουν περισσότερο με μια ακόμη προεκλογική ομιλία παρά με πραγματικό σχέδιο διακυβέρνησης. Έντονη είναι και η αναντιστοιχία ανάμεσα στον υψηλό τόνο των διακηρύξεων και την περιορισμένη εμβέλεια των στόχων.</p>
			<p id="p11">Οι Οικολόγοι Πράσινοι είμαστε διατεθειμένοι να στηρίξουμε επιμέρους θετικές τομές και ρήξεις στα ζητήματα της δημοκρατίας, της διαφάνειας, της κοινωνικής συνοχής, της οικονομίας, της απασχόλησης, του περιβάλλοντος, της μεταναστευτικής πολιτικής και του ασύλου. Όσο όμως αυτές αναβάλλονται, και οι παρεμβάσεις περιορίζονται μόνο σε ό,τι θεωρείται κάθε φορά ζήτημα αιχμής, η χώρα κινδυνεύει να μείνει σε μια από τα ίδια. Θεωρούμε λοιπόν αναγκαίο να καταθέσουμε στους πολίτες την κριτική μας, τις παρατηρήσεις μας και τις προτάσεις μας.</p>
			<p id="p12">1. Οικονομία Ο πρωθυπουργός ξεκίνησε μιλώντας για κρίση στη οικονομία και τη διακυβέρνηση. Στην ομιλία του απέδωσε ευθύνες στην κακή διαχείριση των ελίτ του κόσμου και όχι στο οικονομικό μοντέλο. Είναι δυστύχημα ότι η οπτική του αφήνει απέξω δύο ακόμη κρίσιμες διαστάσεις: την κρίση στο περιβάλλον και την κρίση στην κοινωνική συνοχή.</p>
			<p id="p13">Στα δημόσια οικονομικά, η κυβέρνηση κράτησε τα χαρτιά της κλειστά. Απουσιάζει επίσης κάθε όραμα για θέματα όπως το κράτος πρόνοιας, το μέλλον του ασφαλιστικού συστήματος ή ο ρόλος του δημόσιου τομέα. Λείπει ένα σχέδιο και για τη Δίκαιη Κοινωνία, που ευαγγελίζεται το ίδιο το ΠΑΣΟΚ: Σε ποια έκταση χρειάζεται αναδιανομή εισοδήματος, με τι τρόπους και σε τι βάθος χρόνου. Το έκτακτο επίδομα αλληλεγγύης, αντί για μόνιμες πολιτικές στήριξης των ασθενέστερων, παραπέμπει μάλλον σε πελατειακές σχέσεις παρά σε σύγχρονο κοινωνικό κράτος. Το ίδιο συμβαίνει και με τις μικρές επιχειρήσεις, που στηρίζονται μόνο σε επίπεδο άμεσης ρευστότητας.</p>
			<p id="p14">Στο φορολογικό, απουσιάζει τελείως η χρήση της φορολογίας ως εργαλείου για να ενθαρρύνονται ή να αποθαρρύνονται οικονομικές δραστηριότητες, ανάλογα με το κοινωνικό και περιβαλλοντικό τους αποτέλεσμα. Χωρίς «πρασίνισμα» της φορολογίας, συνεχίζουμε να επιδοτούμε την επιδείνωση της οικολογικής κρίσης και να επιρρίπτουμε το κόστος στην κοινωνία και το περιβάλλον.</p>
			<p id="p15">Οι Οικολόγοι Πράσινοι επιμένουμε για πολιτικές ταυτόχρονης διεξόδου από την οικονομική, κοινωνική και περιβαλλοντική κρίση. Μια Πράσινη Στροφή στην Οικονομία, αν εφαρμοστεί σε πραγματικά μεγάλη έκταση, μπορεί να προσφέρει ΚΑΙ θέσεις εργασίας, ΚΑΙ ώθηση στην οικονομική δραστηριότητα, ΚΑΙ ουσιαστική προστασία του περιβάλλοντος. Μπορεί επίσης να δημιουργήσει προϋποθέσεις και για την ανάδυση ενός τρίτου τομέα Κοινωνικής και Αλληλέγγυας Οικονομίας, πέρα από το κράτος και τις ιδιωτικές επιχειρήσεις.</p>
			<p id="p16">2. Περιβάλλον-Χωροταξία Θεωρούμε θετικό καταρχήν βήμα το νέο υπουργείο, ζητούμενο είναι όμως να «πρασινίσουν» οι πολιτικές σε όλους τους τομείς Οι ομιλίες πάντως του πρωθυπουργού και της υπουργού Περιβάλλοντος αποτελούν μάλλον δήλωση επιμέρους καλών προθέσεων, παρά ανταπόκριση στις ανάγκες της εποχής. Συχνά βρίσκονται πολύ χαμηλότερα ακόμα και από τις ευρωπαϊκές υποχρεώσεις της χώρας. Στα “δύσκολα” θέματα η κυβέρνηση δεν φαίνεται να είναι διατεθειμένη ή προετοιμασμένη για τομές και αλλαγές.</p>
			<p id="p17">Για τα δάση, θεωρούμε θετική την αναστολή ισχύος του επικίνδυνου ορισμού του Ν. 3208/2003, που άφηνε εκτός προστασίας μεγάλες εκτάσεις δασικής γης. Η προώθηση των δασικών χαρτών είναι θετική ως πρώτο βήμα για το δασολόγιο. Τα σύγχρονα όμως πληροφοριακά συστήματα δε μπορούν να είναι, όπως υπονοείται, το μόνο εργαλείο για τη διαμόρφωσή τους. Αν δε συνδυαστούν με τις παλιότερες αεροφωτογραφίες και με τα υπόλοιπα διαθέσιμα στοιχεία, το δασολόγιο θα γίνει εργαλείο ξεπλύματος όλων των μέχρι τώρα καταπατήσεων.</p>
			<p id="p18">Απουσιάζουν αναφορές στις προστατευόμενες περιοχές (όπου το σύνολο των εργαζομένων πρόκειται να απολυθεί σε τρεις μήνες), με εξαίρεση το ενδιαφέρον για διακρατική συμφωνία για τις Πρέσπες. Στα επιμέρους, θετική η εξαγγελία για αλλαγή χάραξης της Ιονίας Οδού στον Καϊάφα, όμως το τρένο στην Πελοπόννησο συνεχίζει να στραγγαλίζεται.</p>
			<p id="p19">Για την πολιτική στο θέμα των νερών μόνο επιμέρους αναφορές, χωρίς σχέδιο ούτε καν για το πώς θα ανταποκριθεί η χώρα στις υποχρεώσεις της ευρωπαϊκής νομοθεσίας που όφειλε να έχει ήδη εφαρμόσει: σχέδια διαχείρισης, συμβούλια υδάτων, παρακολούθηση κατάστασης, σχέδια αποκατάστασης μέχρι το 2015. Ούτε ο πρωθυπουργός ούτε η υπουργός περιβάλλοντος απάντησαν στην έκκληση των Οικολόγων Πράσινων για σταμάτημα των έργων εκτροπής του Αχελώου. Για τον Ασωπό και τις άλλες ανάλογες περιπτώσεις, οι εξαγγελίες επαναλαμβάνουν όσα προβλέπει ήδη η ελληνική και ευρωπαϊκή νομοθεσία. Το θέμα δεν είναι μόνο ποιος πληρώνει το κόστος αποκατάστασης, αλλά και με ποιους τρόπους επιβάλλεται στην πράξη η αρχή της πρόληψης. Θεωρούμε απαραίτητο τόσο τον αποτελεσματικό έλεγχο για την πρόληψη της ρύπανσης, όσο και τη στροφή στην «καθαρή παραγωγή», χωρίς απόβλητα.</p>
			<p id="p20">Για το θαλάσσιο περιβάλλον απουσιάζει κάθε αναφορά. Σε μια χώρα τόσο στενά δεμένη με τη θάλασσα, μένουν στο κενό η προστασία των ευαίσθητων θαλάσσιων οικοσυστημάτων, η ολοκληρωμένη διαχείριση της παράκτιας ζώνης, η δημιουργία προστατευόμενων θαλάσσιων περιοχών, η αλλαγή αλιευτικής πολιτικής, η οριοθέτηση των ιχθυοκαλλιεργειών.</p>
			<p id="p21">Κενό υπάρχει επίσης στα θέματα της προστασίας των ζώων και των δικαιωμάτων τους. Ελπίζουμε η κυβέρνηση να μη θεωρεί ότι στα θέματα αυτά δε χρειάζεται να γίνει τίποτα.</p>
			<p id="p22">Για τα σκουπίδια, την ανακύκλωση και τις ανεξέλεγκτες χωματερές, οι αναφορές της νέας υπουργού είναι εντελώς στοιχειώδεις. Απορούμε πως η Υπουργός μιλάει για επανεξέταση από μηδενική βάση, όταν υπάρχει ήδη ελληνική και ευρωπαϊκή νομοθεσία με πολύ συγκεκριμένους στόχους. Θα περιμέναμε να μιλήσει για βελτίωση της ανακύκλωσης, για υιοθέτηση νέων εργαλείων χρέωσης των απορριμμάτων με βάση την ποσότητα που απορρίπτεται, να παρουσιάσει ένα σχέδιο για το πώς θα εκπληρώσουμε τον ήδη δεσμευτικό στόχο της μείωσης των οργανικών απορριμμάτων που οδηγούνται για ταφή: κατά 25% μέχρι τέλος …2009 και κατά 50% μέχρι το 2013. Δυστυχώς, όμως οι προγραμματικές δηλώσεις αφήνουν υπόνοιες για παράλληλη προώθηση μονάδων καύσης απορριμμάτων, που υπονομεύουν την ανακύκλωση και δημιουργούν σοβαρούς περιβαλλοντικούς κινδύνους. Σε συνολικό επίπεδο δε θίγεται ούτε ο στόχος για κοινωνία μηδενικών αποβλήτων ούτε καν η ανάγκη για ένα Εθνικό Σχέδιο Βιώσιμης Διαχείρισης Επικίνδυνων Αποβλήτων με έμφαση στον περιορισμό της παραγωγής τους και την τελική τους εξάλειψη.</p>
			<p id="p23">Posted on 10/21/2009 by odysseas031</p>
			<p id="p24">Το πρώτο Συμβούλιο Υπουργών Περιβάλλοντος της Σουηδικής Προεδρίας -και το πρώτο στο οποίο θα παραστεί η κυβέρνηση του ΠΑΣΟΚ- καλείται να πάρει κρίσιμες αποφάσεις για τις πολιτικές της ΕΕ για το κλίμα καθώς και για μια ενεργειακά αποδοτική οικονομία. Η Επιτροπή Περιβάλλοντος του Ευρωκοινοβουλίου υιοθέτησε ψήφισμα ζητώντας πολύ πιο φιλόδοξους στόχους για το κλίμα.</p>
			<p id="p25">Κατά κοινή ομολογία η συνδιάσκεψη κλίμα στην Κοπεγχάγη το Δεκέμβριο θα καθορίσει σε μεγάλο βαθμό το αν η ανθρωπότητα θα πάρει έγκαιρα εκείνες τις αποφάσεις που θα αποτρέψουν το ενδεχόμενο μιας καταστροφικής αλλαγής του κλίματος. Η στάση της ΕΕ στις διαπραγματεύσεις θα είναι καταλυτική προκειμένου να υπάρχει μια ουσιαστική και ελπιδοφόρα παγκόσμια συμφωνία μείωσης των εκπομπών αερίων που αλλάζουν το κλίμα.</p>
			<p id="p26">Η μέχρι στιγμής θέση της ΕΕ για μείωση των εκπομπών της κατά 20% το 2020 είναι εντελώς ανεπαρκής. Σύμφωνα με όλες τις επιστημονικές εκτιμήσεις, η μείωση των εκπομπών των ανεπτυγμένων χωρών το 2020 πρέπει να είναι της τάξης του 25-40% και βέβαια για να υπάρχουν αποτελέσματα το 2020, ο σχεδιασμός των απαραίτητων μέτρων και πολιτικών πρέπει να ξεκινήσει άμεσα.</p>
			<p id="p27">Οι Οικολόγοι Πράσινοι καλούν την κυβέρνηση και την Υπουργό Περιβάλλοντος να αντιληφθούν το βάρος της ιστορικής ευθύνης που τους αναλογεί και να βάλουν την ΕΕ στην πρωτοπορία της απαιτούμενης παγκόσμιας προσπάθειας για την προστασία του κλίματος αναλαμβάνοντας δεσμεύσεις για:</p>
			<p id="p28">* μείωση των εκπομπών κατά 40% το 2020 σε σχέση με το 1990 και αποκλειστικά με εγχώριες δράσεις</p>
			<p id="p29">* υποστήριξη προς τις αναπτυσσόμενες χώρες για να αλλάξουν το μοντέλο ανάπτυξής τους και να προσαρμοστούν στις αναπόφευκτες επιπτώσεις της κλιματικής αλλαγής παρέχοντας κατάλληλη τεχνογνωσία και συνεισφέροντας οικονομικά 30-35 δις ετησίως από το 2020</p>
			<p id="p30">Στην συνεδρίαση της Δευτέρας 19.10 της Επιτροπής Περιβάλλοντος του Ευρωκοινοβουλίου, στο Στρασβούργο, υιοθετήθηκε με συντριπτική πλειοψηφία ψήφισμα που ζητά στάση της ΕΕ σύμφωνη με το παραπάνω σκεπτικό. Ο ευρωβουλευτής των Οικολόγων Πράσινων και αναπληρωματικό μέλος της Επιτροπής Μιχάλης Τρεμόπουλος δήλωσε: «Το Ευρωκοινοβούλιο ζητά από την ΕΕ να τεθεί επικεφαλής στον παγκόσμιο αγώνα ενάντια στην κλιματική αλλαγή, υιοθετώντας τους φιλόδοξους στόχους που ζητά η επιστημονική κοινότητα. Οι Εθνικές κυβερνήσεις στο αυριανό Συμβούλιο Υπουργών και στο Συμβούλιο Κορυφής την άλλη βδομάδα θα πρέπει να εγκαταλείψουν την υποκρισία και να υιοθετήσουν τις κατευθύνσεις του Ευρωκοινοβουλίου. Με τον τρόπο αυτό θα επιδείξουν πως δεν υπάρχει πλέον χάσμα μεταξύ διακηρύξεων και αποφάσεων στην Ευρωπαϊκή πολιτική για το κλίμα»</p>
			<p id="p31">Ταυτόχρονα, οι Οικολόγοι Πράσινοι θεωρούν θετική την πρωτοβουλία της Σουηδικής Προεδρίας να επικεντρώσει στην ενεργειακά αποδοτική οικονομία κατά την αναθεώρηση της Στρατηγικής της Λισσαβόνας για μετά το 2010. Ομοίως μαζί με τους Ευρωπαίους Πράσινους, και στο πλαίσιο αυτό ζητάμε από τους Υπουργούς Περιβάλλοντος:</p>
			<p id="p32">* να κάνουν την πράσινη φορολογική μεταρρύθμιση κεντρικό στοιχείο της Στρατηγικής της Λισσαβόνας</p>
			<p id="p33">* να προχωρήσουν σε έναν συγκεκριμένο Οδικό Χάρτη για μια στροφή της Ευρωπαϊκής οικονομίας σε βιώσιμη κατεύθυνση με στόχο τη μείωση του οικολογικού της αποτυπώματος στο μισό μέχρι το 2030</p>
			<p id="p34">* να αναπτύξουν διαφορετικές μεθόδους μέτρησης της ευημερίας και της προόδου πέρα από το ΑΕΠ αναθεωρώντας κατάλληλα τα συστήματα των Εθνικών Λογαριασμών.</p>
			<p id="p35">Posted on 10/21/2009 by odysseas031</p>
			<p id="p36">Το κενό στη θεσμική θωράκιση του ελληνικού φυσικού πλούτου έρχεται να καλύψει η πρόταση 10 περιβαλλοντικών οργανώσεων για ένα ολοκληρωμένο θεσμικό πλαίσιο προστασίας της βιοποικιλότητας που παραδόθηκε σήμερα στην Υπουργό Περιβάλλοντος, Ενέργειας και Κλιματικής Αλλαγής κυρία Τίνα Μπιρμπίλη.</p>
			<p id="p37">Η κοινή πρόταση των οργανώσεων WWF Ελλάς, Greenpeace, Αρκτούρος, Αρχέλων, Ελληνική Ορνιθολογική Εταιρεία, Ελληνική Εταιρεία Προστασίας Περιβάλλοντος και Πολιτισμού, Ελληνική Εταιρεία Προστασίας της Φύσης, MOm, Καλλιστώ και Δίκτυο Μεσόγειος SOS, προτείνεται ως βάση διαλόγου για την επίτευξη του καλύτερου δυνατού θεσμικού πλαισίου προστασίας του βιολογικού πλούτου της χώρας.</p>
			<p id="p38">Σε 18 κεφάλαια, η πρόταση συμπληρώνει σημαντικά κενά στην υπάρχουσα νομοθεσία, εκσυγχρονίζει υφισταμένες διατάξεις, και ενισχύει το υπάρχον νομικό καθεστώς.</p>
			<p id="p39">Συγκεκριμένα, οι οργανώσεις προτείνουν:</p>
			<p id="p40">* Ξεκαθάρισμα του καθεστώτος προστασίας και του πλαισίου διαχείρισης του δικτύου Natura 2000</p>
			<p id="p41">* Συγκεκριμένες ρυθμίσεις για την προστασία ευαίσθητων οικοσυστημάτων, όπως οι μικροί υγρότοποι και οι βραχονησίδες</p>
			<p id="p42">* Ρυθμίσεις για την προστασία του φυσικού χώρου, όπως κατάργηση της εκτός σχεδίου δόμησης και συγκεκριμένων «δασοκτόνων» νομικών διατάξεων</p>
			<p id="p43">* Ενίσχυση των μέτρων προστασίας των σημαντικών ειδών χλωρίδας και πανίδας, με ιδιαίτερες ρυθμίσεις για τα ενδημικά είδη και μέτρα που αντιμετωπίζουν την απειλή της εξάπλωσης εισβαλλόντων και ξενικών ειδών</p>
			<p id="p44">* Προστασία του βιολογικού πλούτου από την απελευθέρωση γενετικά τροποποιημένων οργανισμών</p>
			<p id="p45">* Δημιουργία «Πράσινου Ταμείου», το οποίο θα εισπράττει τα ποσά που ήδη πληρώνουν οι φορολογούμενοι για την προστασία του περιβάλλοντος, με σκοπό τη χρηματοδότηση έργων όπως οι αστικές αναπλάσεις και η σωστή λειτουργία προστατευόμενων περιοχών</p>
			<p id="p46">* Αναβάθμιση των ελεγκτικών μηχανισμών για την αντιμετώπιση του περιβαλλοντικού εγκλήματος</p>
			<p id="p47">Σημειώνεται πως είναι η πρώτη φορά που κατατίθεται ολοκληρωμένη κοινή πρόταση περιβαλλοντικών οργανώσεων για συγκεκριμένες μεταρρυθμίσεις με στόχο την προστασία του βιολογικού πλούτου της χώρας.</p>
			<p id="p48">Η πρόταση ανταποκρίνεται στην ανάγκη για επιτάχυνση της προσπάθειας αναχαίτισης των ρυθμών απώλειας της βιοποικιλότητας, με δεδομένο ότι οι παγκόσμιοι στόχοι για μείωση των απωλειών του πλανήτη σε βιολογικό πλούτο μέχρι το 2010 δεν έχουν επιτευχθεί. Ειδικά όμως στην περίπτωση της Ελλάδας, η μεγάλη οικολογική αξία των οικοσυστημάτων και ειδών, που ακόμα αντιστέκονται στις αυξημένες πιέσεις και σε δεκαετίες πολιτικής και κοινωνικής απαξίωσης, καθιστούν επιτακτική την ανάγκη για άμεση δράση</p>
			<p id="p49">Μετά από πολύμηνη έρευνα, η Ειδική Υπηρεσία Επιθεωρητών Περιβάλλοντος διαβίβασε το πόρισμα που συνέταξε στην Εισαγγελία Πρωτοδικών.</p>
			<p id="p50">Βάσει των στοιχείων του πορίσματος, ο αρμόδιος για θέματα περιβάλλοντος εισαγγελέας, Στέφανος Ζαρκαντζιάς, προέβη στην άσκηση διώξεων για την υπόθεση.</p>
			<p id="p51">Οι παραπάνω βιομηχανικές μονάδες κατηγορούνται μεταξύ άλλων ότι εκφόρτιζαν τα λύματά τους απευθείας στη λίμνη, χωρίς τον προαπαιτούμενο βιολογικό καθαρισμό.</p>
			<p id="p52">Tο επόμενο διάστημα το πόρισμα του Σώματος Επιθεωρητών Ελεγκτών Δημόσιας Διοίκησης για να διαπιστωθεί αν προκύπτουν -για την ίδια υπόθεση- ευθύνες σε βάρος στελεχών της Νομαρχιακής Αυτοδιοίκησης και της Περιφέρειας.</p>
		</body>
	</text>
</cesDoc>