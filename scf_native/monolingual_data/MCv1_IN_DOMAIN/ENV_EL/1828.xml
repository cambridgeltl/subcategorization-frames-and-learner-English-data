<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Βρύσες που στάζουν μόλυβδο (2006) « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Βρύσες που στάζουν μόλυβδο (2006) « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 17:07:08.0</pubDate>
							<eAddress>http://asopossos.wordpress.com/2007/10/23/%CE%B2%CF%81%CF%8D%CF%83%CE%B5%CF%82-%CF%80%CE%BF%CF%85-%CF%83%CF%84%CE%AC%CE%B6%CE%BF%CF%85%CE%BD-%CE%BC%CF%8C%CE%BB%CF%85%CE%B2%CE%B4%CE%BF-2006/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/1828.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Βαριά μολυσμένος είναι ο υδροφόρος ορίζοντας περιοχών που διατρέχει ο Ασωπός ποταμός. Βαρέα μέταλλα (κάδμιο, μόλυβδος, εξασθενές χρώμιο) αλλά και νιτρικά και κυανιούχα ιόντα ανιχνεύονται στα υπόγεια νερά που υδροδοτούν χιλιάδες κατοίκους. Πολλές περιοχές, από τα Οινόφυτα μέχρι τον Ωρωπό, δεν είναι συνδεδεμένες με το δίκτυο της ΕΥΔΑΠ και οι γεωτρήσεις αποτελούν τη μοναδική λύση.</p>
			<p id="p2">1. Ομως τα στοιχεία των χημικών αναλύσεων δείχνουν ότι κάποιες απ’ αυτές είναι προβληματικές.</p>
			<p id="p3">* Η Χημική Υπηρεσία Λιβαδειάς, το Νοέμβριο του 2004, ανίχνευσε σε δείγματα πόσιμου νερού από γεωτρήσεις του δήμου Οινοφύτων μόλυβδο και χρώμιο πάνω από τα επιτρεπτά όρια (15,1 μg/l με όριο τα 10 μg/l και 51,2 μg/l με όριο τα 50 μg/l αντίστοιχα), ενώ τα νιτρικά ιόντα ήταν σε οριακές τιμές.</p>
			<p id="p4">Χρώμιο και νιτρικά</p>
			<p id="p5">* Ακόμη, σε δείγματα από βρύσες ενός καφενείου και μιας βιομηχανίας της περιοχής ανιχνεύθηκαν αυξημένα υπολείμματα χλωρίου λόγω της υπερχλωρίωσης του νερού.</p>
			<p id="p6">* Αναλύσεις της υπηρεσίας σε δείγματα από την ίδια περιοχή, στις 24/10/2005, βρήκαν αυξημένη περιεκτικότητα σε νιτρικά ιόντα (89,8 mg/l με όριο τα 50 mg/l) και υψηλή συγκέντρωση χρωμίου (56,9 mg/l με όριο 50 mg/l).</p>
			<p id="p7">2. Υστερα από αυτές τις μετρήσεις, η διεύθυνση Υγείας της νομαρχίας Βοιωτίας επισημαίνει τη «σταδιακή υποβάθμιση του υδροφόρου ορίζοντα» και υποδεικνύει την άμεση λήψη μέτρων.</p>
			<p id="p8">* Πάντως ο δήμαρχος Οινοφύτων, Ιωάννης Δάβρης, είναι καθησυχαστικός: «Η ποιότητα του νερού στο δήμο μας και την ευρύτερη βιομηχανική περιοχή γύρω από τον Ασωπό είναι σε οριακά επίπεδα σε ό,τι αφορά τους δείκτες. Ομως είναι κατάλληλο για κατανάλωση. Εχουμε πέντε γεωτρήσεις, εκ των οποίων οι τρεις έχουν νερό καλής ποιότητας, η μία μέτριας και η τελευταία παρουσιάζει αυξημένη συγκέντρωση χρωμίου σε ποσοστό λίγο μεγαλύτερο από το ανώτατο επιτρεπτό. Μέχρι το τέλος του χρόνου ελπίζουμε να έχουμε συνδεθεί με το δίκτυο της ΕΥΔΑΠ και να μη χρησιμοποιούμε τις γεωτρήσεις».</p>
			<p id="p9">* Αντίθετα, κάτοικοι της περιοχής εμφανίζονται θορυβημένοι και χαρακτηρίζουν το νερό που πίνουν «επικίνδυνο». Οπως υπογραμμίζει ο Ιωάννης Οικονομίδης, ιερωμένος και μέλος ΜΚΟ της περιοχής, «τα αποτελέσματα των αναλύσεων έπρεπε να σημάνουν συναγερμό. Το νερό επιβαρύνεται εδώ και δεκαετίες από επικίνδυνα απόβλητα της βιομηχανικής ζώνης. Είναι ενδεικτικό ότι μεγάλες πολυεθνικές τροφίμων με έδρα τα Οινόφυτα δεν χρησιμοποιούν το νερό των γεωτρήσεων στα προϊόντα τους, αλλά παίρνουν νερό από το Μόρνο».</p>
			<p id="p10">* Ο Αθανάσιος Παντελόγλου, βιοχημικός και μέλος του ίδιου ΜΚΟ, σημειώνει ότι «το πρόβλημα εντοπίζεται στα Οινόφυτα, όμως δημιουργεί ανησυχία και σε όλες τις περιοχές που διατρέχει ο ποταμός. Σε μελέτη που είχε διενεργήσει ήδη από το 1996 η ΕΤΒΑ, διαπιστωνόταν επιβάρυνση του υδροφόρου ορίζοντα από βαριά μέταλλα και κυρίως κάδμιο, μόλυβδο, εξασθενές χρώμιο αλλά και νιτρικά και κυανιούχα».</p>
			<p id="p11">3. Την υψηλή ρύπανση του Ασωπού επιβεβαιώνει και η ανάλυση δειγμάτων από το ίζημα και το νερό του ποταμού που έκανε το εργαστήριο του τομέα Οικονομικής Γεωλογίας και Γεωχημείας, του Πανεπιστημίου Αθηνών.</p>
			<p id="p12">- Στα δείγματα ιζήματος διαπιστώθηκαν αυξημένες συγκεντρώσεις μετάλλων και κυρίως νικελίου και χρωμίου.</p>
			<p id="p13">- Στο νερό διαπιστώθηκε ότι όλες οι χημικές παράμετροι υπερβαίνουν τον μέσο όρο αντίστοιχων μετρήσεων σε ποταμούς ανά τον κόσμο.</p>
			<p id="p14">- Στα υπόγεια νερά διαπιστώθηκαν αυξημένες συγκεντρώσεις νιτρικών.</p>
			<p id="p15">4. Ο Ασωπός καταλήγει στο νότιο Ευβοϊκό μεταξύ των οικισμών Χαλκουτσίου, Σκάλας Ωρωπού και Νέων Παλατιών. Ιδιαίτερα στο τμήμα κοντά στις εκβολές του, γίνεται αποδέκτης σημαντικών ποσοτήτων αποβλήτων από τις βιομηχανικές ζώνες Οινοφύτων και Σχηματαρίου Τανάγρας, καθώς επίσης και οικιστικών λυμάτων.</p>
			<p id="p16">* Ο δήμαρχος Ωρωπού, Σπύρος Μέξης, υποστηρίζει ότι δεν υπάρχει πρόβλημα με το πόσιμο νερό. «Η περιοχή μας υδρεύεται από την κεντρική γεώτρηση της Μαυροσουβάλας που βρίσκεται αρκετά μακριά από τον Ασωπό και οι αναλύσεις του Γενικού Χημείου δείχνουν ότι η ποιότητά του είναι πολύ καλή».</p>
			<p id="p17">Η βιομηχανική ζώνη</p>
			<p id="p18">Στην περιοχή Οινοφύτων και Σχηματαρίου-Τανάγρας λειτουργούν 227 βιομηχανικές και βιοτεχνικές μονάδες παραγωγής ποικίλων προϊόντων, από τρόφιμα και φαρμακευτικά έως λιπάσματα και πλαστικά, μεταλλουργίες, κλωστοϋφαντουργεία, βαφεία, καθώς και κτηνοτροφικές και πτηνοτροφικές μονάδες.</p>
			<p id="p19">Απ’ αυτές, 78 μονάδες παράγουν υγρά απόβλητα και μόνο 16 διαθέτουν ειδικά συστήματα διαχείρισης υγρών αποβλήτων. Περίπου 31 μονάδες απορρίπτουν στον ποταμό νερά ψύξης μηχανών, υγροποιημένο ατμό και νερά έκπλυσης βυτίων σκυροδέματος. Εχει εκτιμηθεί ότι στον ποταμό αποχετεύονται συνολικά γύρω στα 12 χιλιάδες κυβικά μέτρα λυμάτων την ημέρα.</p>
			<p id="p20">5. Το μείζον θέμα της ρύπανσης του Ασωπού συζητήθηκε στις 21 Μαρτίου στην Επιτροπή Προστασίας Περιβάλλοντος της Βουλής.</p>
			<p id="p21">Οπως σημειώνει ο πρόεδρος της Επιτροπής Αθανάσιος Κατσιγιάννης, «ο Ασωπός είναι χαρακτηρισμένος ως αποδέκτης επεξεργασμένων αποβλήτων, όμως οι περισσότερες βιομηχανίες αν και διαθέτουν εγκαταστάσεις επεξεργασίας δυστυχώς δεν τις λειτουργούν. Υπάρχει ένας απροσδιόριστος αριθμός αγωγών από βιομηχανίες που εκβάλλουν στον Ασωπό και επιβαρύνουν την κατάσταση».</p>
			<p id="p22">**Τα πρόστιμα πάντως που επιβάλλονται τις περισσότερες φορές για παραβάσεις της περιβαλλοντικής νομοθεσίας δεν μπορούν να αναχαιτίσουν τέτοιου είδους πρακτικές.</p>
			<p id="p23">Ο τομέας Νοτίου Ελλάδας της Ειδικής Υπηρεσίας Περιβάλλοντος του ΥΠΕΧΩΔΕ από το 2004 μέχρι σήμερα διεξήγαγε ελέγχους σε 19 βιομηχανίες στην περιοχή Οινοφύτων-Σχηματαρίου. Ο έλεγχος έχει ολοκληρωθεί στις 11 απ’ αυτές και τα πρόστιμα που έχει εισηγηθεί η υπηρεσία στις αρμόδιες νομαρχίες κυμαίνονται από 5 χιλιάδες έως και 45 χιλιάδες ευρώ.</p>
			<p id="p24">Notify me of new posts via email.</p>
			<p id="p25">ΣΤΑΤΙΚΕΣ ΣΕΛΙΔΕΣ:</p>
			<p id="p26">143,235 hits</p>
		</body>
	</text>
</cesDoc>