Newsletter Ιούλιος ‘08
Η ΑΝΑΒΑΘΜΙΣΗ ΤΗΣ ΙΣΤΟΣΕΛΙΔΑΣ ΤΟΥ ΑΡΧΙΠΕΛΑΓΟΥΣ
Λίγα βήματα πριν από την ολοκλήρωση της νέας αναβαθμισμένης ιστοσελίδας βρίσκεται η τεχνική ομάδα του Αρχιπελάγους ΙΘΑΠΕΑ. Πάντα με την ίδια διεύθυνση (www.archipelago.gr), αλλά με κύριο χαρακτηριστικό τον νεωτερισμό στην εμφάνιση και την καινοτομία στη λειτουργικότητα, η ιστοσελίδα μας γίνεται ο νέος ενημερωτικός καθρέπτης του Αρχιπελάγους. Η εύκολη και γρήγορη περιήγηση στις επιμέρους κατηγορίες μεταφέρει σε εσάς την πληρέστερη εικόνα γύρω από μία ποικιλία περιβαλλοντικών θεμάτων.
Με αυτό τον τρόπο, μπορείτε να έχετε πάντα ενημέρωση για τις δραστηριότητες του Αρχιπελάγους, τις έρευνες και δράσεις προστασίας που διεξάγουν οι ερευνητικές και επιστημονικές μας ομάδες, καθώς και άμεση πληροφόρηση για οποιοδήποτε ζήτημα επηρεάζει θετικά ή αρνητικά τα οικοσυστήματα των ελληνικών θαλασσών.
Σε λίγες εβδομάδες η αμεσότητα στην επαφή μας θα γίνει ακόμα πιο αισθητή με τη λειτουργία του διαδικτυακού ραδιοφωνικού σταθμού του Αρχιπελάγους. Η ενημέρωση και η καλαίσθητη μουσική, θα δώσουν ένα διαφορετικό και πολύ πιο ευχάριστο τόνο κατά την περιήγηση φίλων και επισκεπτών στην ιστοσελίδα μας.
Η περιγραφή των καθημερινών δραστηριοτήτων και εμπειριών των ερευνητών και επιστημόνων του Αρχιπελάγους βρήκε την έκφραση της στο ιστολόγιο μας. Το blog.archipelago.gr είναι πλέον πραγματικότητα και δημιουργήθηκε για να αναδείξει το πολύπλευρο έργο που παράγουν καθημερινά οι συνεργάτες μας και για να αποτελέσει δίαυλο επικοινωνίας με τους φίλους του Αρχιπελάγους και με όσους πραγματικά ενδιαφέρονται για το μέλλον των θαλάσσιων και χερσαίων οικοσυστημάτων στη Β.Α Μεσόγειο.
Με ιδιαίτερη ανυπομονησία περιμένουμε την ανταπόκριση σας στην προσπάθεια μας, με ανταλλαγές απόψεων και προτάσεων γύρω από ζητήματα που αφορούν όλους μας.
Ανεπηρέαστοι από τη ραστώνη της θερινής περιόδου, οι επιστήμονες κι εθελοντές του Αρχιπελάγους φέρνουν σε πέρας δράσεις έρευνας και προστασίας που έχουν σχεδιαστεί με γνώμονα τις εκάστοτε περιβαλλοντικές προτεραιότητες και υλοποιούνται αφιλοκερδώς.
Η προσπάθεια των επιμέρους ομάδων που απαρτίζουν το ερευνητικό πλήρωμα του Αρχιπελάγους, υλοποιείται με στόχο τη συλλογή δεδομένων που θα χρησιμοποιηθούν για την εφαρμογή ουσιαστικών μέτρων προστασίας. Σε πλήρη εξέλιξη βρίσκονται αυτή την περίοδο οι παρακάτω δράσεις:
Το «Δάσος του Ράντη», ιδιαίτερης βοτανικής, οικολογικής, αισθητικής και ιστορικής αξίας, κυριαρχείται από Άριους (τοπική ονομασία του δρυ Quercus ilex - προστατευόμενο είδος της Οδηγίας 92/43 Παρ. Ι, κωδ: 9340), ηλικίας άνω των 500 ετών. Το πραγματικό αυτό μνημείο της φύσης αποτελεί δείγμα δυνητικής βλάστησης της Ευμεσογειακής Υποζώνης «Quercion ilicis» (αντιπροσωπευτική βλάστηση του Αιγαίου), καθώς αποτελεί το τελευταίο (βέλτιστο) στάδιο διαδοχής των ακτών και της ενδοχώρας του Αιγαίου, και μπορεί να κυριαρχεί για εκατοντάδες χρόνια (κλίμαξ βλάστηση).
Όσο κι αν ακούγεται παράλογο, το «Δάσος του Ράντη» παρά τη σπουδαιότητα και μοναδικότητα του, δεν διέπεται κάτω από κανένα καθεστώς προστασίας, ούτε υπόκειται σε διαχειριστικά μέτρα.
Έρμαιο στην ανεξέλεγκτη βόσκηση και ξύλευση, κάθε χρόνο χάνεται πλήθος ατόμων υπεραιονόβιων δέντρων χωρίς να υπάρχει διαδοχή από άλλα νεότερα.
Tα τελευταία δύο χρόνια, το Αρχιπέλαγος διεκπεραιώνει αφιλοκερδώς έρευνες με στόχο την προστασία και διατήρηση του «Δάσους του Ράντη». Σαν αποτέλεσμα, εκπονήθηκε μελέτη με θέμα: «Πρόταση για την Εφαρμογή Καθεστώτος Προστασίας στο Δάσος του Ράντη» η οποία κατατέθηκε στη Δ/ση Δασών Νομού Σάμου. Η πρόταση αυτή έγινε αποδεκτή και προωθήθηκε στο αρμόδιο Υπουργείο. Παράλληλα, η Νομαρχία Σάμου αντιλαμβανόμενη το μείζον πρόβλημα είναι σε συνεργασία με το Αρχιπέλαγος για το θέμα αυτό, στηρίζει την πρόταση και έχει προβεί σε ενέργειες για να εφαρμοστεί πλαίσιο προστασίας του δάσους. Βάσει της μελέτης, προτείνεται η άμεση διαφύλαξη του δάσους και των λειτουργιών του, ως «Διατηρητέο Μνημείο της Φύσης» (Ν. 996/71), ενώ, όσον αφορά στην προστασία του, με βάση τον Ν.1650/86 (ΦΕΚ Α 160 19861016) να χαρακτηριστεί «Περιοχή Απόλυτης Προστασίας της Φύσης». Το Μάρτιο του 2008, το Αρχιπέλαγος, σε συνεργασία με ερευνητική ομάδα φοιτητών του Γαλλικού Πανεπιστημίου «Ecole Nationale Superieure d’ Agronomie de Rennes», εκπόνησε ειδική μελέτη με θέμα: «Το Δάσος του Ράντη: η μοναδικότητά του ως Μεσογειακό Νησιωτικό Οικοσύστημα».
Τον Απρίλιο του 2008 και κατά τη διάρκεια της μελέτης αποκαλύφθηκε το γεγονός ότι στην ανατολική πλευρά του δάσους (το μοναδικό τμήμα με ρεαλιστικά περιθώρια ανάπτυξης) έχει χωροθετηθεί η κατασκευή έργου για την εγκατάσταση δημοτικού σφαγείου τριών γραμμών! Έπειτα από άμεση παρέμβαση του Αρχιπελάγους η κατασκευή διακόπηκε και πήρε παράταση έως ότου επανεξεταστεί η χωροθέτηση του έργου πληρώντας πραγματικά περιβαλλοντικά κριτήρια.
Ενώ, σε χώρες όπως είναι η Ιταλία, η Γαλλία και το Μαρόκο, ο Άριος έχει γίνει αντικείμενο μελέτης για την εξάπλωση, φυσιολογία και προσαρμογή του, στην Ελλάδα αντίστοιχη έρευνα δεν έχει σημειωθεί. Το γεγονός αυτό δημιουργεί αδυναμίες ως προς τις πρακτικές διαχείρισής του με αποτέλεσμα να αντιμετωπίζει σημαντικά προβλήματα που θέτουν σε κίνδυνο την επιβίωση αυτών των σπάνιων οικοτόπων. Το Αρχιπέλαγος συνεχίζει τις έρευνες, συνεργάζεται με εξειδικευμένα Πανεπιστήμια και Ιδρύματα, προσεγγίζει την τοπική αυτοδιοίκηση, και ενημερώνει τις τοπικές κοινωνίες, με στόχο πάντα την προστασία και διαφύλαξη του μοναδικού οικοσυστήματος που αποτελεί το «Δάσος του Ράντη».
Με ορμητήριο τον ερευνητικό σταθμό του Αρχιπελάγους στο Φάρο Ικαρίας, η θαλάσσια ερευνητική ομάδα του Ινστιτούτου, με την αρωγή 19 νέων επιστημόνων κι ερευνητών από χώρες της Ευρώπης και της Μεσογείου, καταγράφει τη βιοποικιλότητα και την επίδραση των παραγόντων απειλής των παράκτιων οικοσυστημάτων της περιοχής.
Η εκτίμηση για τα είδη ψαριών, ασπόνδυλων και φυκών που στηρίζουν τα παράκτια οικοσύστηματα αποτελεί αναπόσπαστο μέρος της ερευνητικής δραστηριότητας. Εν συνεχεία τα αποτελέσματα των εκτιμήσεων αυτών, προσαρμόζονται κατάλληλα στις μελέτες που διεξάγονται ανά περιόδους και αποτελούν βασικό εργαλείο στη διαδικασία στοιχειοθέτησης συμπερασμάτων αναφορικά με συγκεκριμένες ερευνητικές δραστηριότητες, όπως:
1. Η καταγραφή της επίδρασης που προκαλεί το τροπικό φύκος Caulerpa racemosa που εξαπλώνεται στην ανατολική Μεσόγειο
2. Η καταγραφή των επιπτώσεων της βόσκησης/υπερβόσκησης αχινών στην παράκτια χλωρίδα
3. Η υποβρύχια βιολογική χαρτογράφηση με μεθόδους visual-census για την καταγραφή της βιοποικιλότητας και των επιβαρύνσεων που αντιμετωπίζουν τα παράκτια οικοσυστήματα, με στόχο το σχεδιασμό και την εφαρμογή Πλάνου Πολυζωνικής Διαχείρισης
Έχοντας δημιουργήσει το μοναδικό ανεξάρτητο, μη-κερδοσκοπικό εργαστήριο στην Ελλάδα, το Αρχιπέλαγος συνεχίζει με σταθερό ρυθμό χημικές και μικροβιολογικές αναλύσεις νερών. Ανά περιοδικά διαστήματα λαμβάνονται δείγματα πόσιμου, θαλασσινού και γλυκού νερού, γίνονται οι απαραίτητες αναλύσεις και εξετάζεται με διεξοδικότητα και πιστοποιημένη εγκυρότητα η ποιότητα τους. Στόχος της προσπάθειας είναι ο έλεγχος των υδάτων, η εξαγωγή συμπερασμάτων περί του βαθμού καταλληλότητας και η μετέπειτα ενημέρωση των αρμόδιων τοπικών αρχών και της κοινής γνώμης.
Πέρα από τα δείγματα που συγκεντρώνουν οι ερευνητές του Ινστιτούτου, μας αποστέλλονται επίσης δείγματα από διάφορες περιοχές του Αιγαίου. Τις επόμενες εβδομάδες ολοκληρώνεται η διαμόρφωση κινητής εργαστηριακής μονάδας στο ερευνητικό σκάφος του Αρχιπελάγους, το οποίο θα μας επιτρέψει να διεκπεραιώνουμε αναλύσεις σε διάφορες περιοχές των ελληνικών θαλασσών, με στόχο τον εντοπισμό πηγών μόλυνσης και ρύπανσης που θέτουν σε κίνδυνο τόσο τη δημόσια υγεία, όσο και τα οικοσυστήματα.
Έχοντας ως στόχο τη διατήρηση μίας ζωντανής βιβλιοθήκης της πλούσιας χλωρίδας του Αιγαίου, η βοτανική ομάδα του Αρχιπελάγους συνεχίζει για έκτο χρόνο τον εμπλουτισμό αυτής της μοναδικής σε αξία φυτολογικής συλλογής. Για τους μη μυημένους στο συγκεκριμένο ερευνητικό πρόγραμμα, το φυτολόγιο - ερμπάριο (herbarium) είναι μια συλλογή αποξηραμένων φυτικών δειγμάτων αυτοφυών ειδών. Τα φυτικά δείγματα αφού συλλεχθούν από το πεδίο και αναγνωρισθούν, αποξηραίνονται σε ειδική πρέσα και στη συνέχεια αρχειοθετούνται.
Τα ερμπάρια είναι ιδιαίτερα σημαντικά για την μελέτη της χλωριδικής βιοποικιλότητας μίας περιοχής και αποτελούν ένα ιστορικό αρχείο των αλλαγών που λαμβάνουν χώρα με το πέρασμα του χρόνου στη βλάστηση και στη φυτική κατανομή μιας περιοχής.
Στα πλαίσια των δράσεων της «Κυανής Κοινωνίας» διοργανώθηκε διήμερο βιωματικό σεμινάριο με θέμα τη διαφύλαξη του θαλάσσιου
περιβάλλοντος και των θαλάσσιων θηλαστικών που ζουν σε αυτό. Το σεμινάριο υλοποιήθηκε στις 17-18/5, στην έδρα του Ναυτικού Ομίλου Μεσολογγίου, με την υποστήριξη της Γέφυρα Α.Ε. Κατά τη δεύτερη μέρα του σεμιναρίου, ο περιβαλλοντολόγος του Αρχιπελάγους, Μ.Χαβαράνης ενημέρωσε πολυμελή αντιπροσωπεία του τμήματος Επικοινωνίας, Μέσων και Πολιτισμού του Παντείου Πανεπιστημίου για τους στόχους και της δράσεις της «Κυανής Κοινωνίας» και στη συνέχεια πραγματοποίησε σεμιναριακό μάθημα, με αποδέκτες τους φορείς της «Κυανής Κοινωνίας», σε ζητήματα διάσωσης θαλάσσιων θηλαστικών.
Παράλληλα, πεποίθηση μας είναι ότι η πρόσφατη εκτύπωση 20.000 αφισών, με λεπτομερή αναφορά στα είδη των θαλάσσιων θηλαστικών και την
προστασία αυτών, θα συνεισφέρει τα μέγιστα στην προσπάθεια ενημέρωσης της κοινής γνώμης για την ανάγκη προστασίας των θηλαστικών που ζουν στις ελληνικές θάλασσες. Σε πρώτη φάση, στόχος μας είναι η ανάρτηση τους σε όλα τα λιμεναρχεία, τελωνεία και λιμενικούς σταθμούς και στη συνέχεια η διανομή τους σε όλα τα σχολεία της επικράτειας. Η συγκεκριμένη συνεργασία του Αρχιπελάγους με το ΥΕΝΑΝΠ για αυτό το σκοπό ελπίζουμε να αποδώσει τους αναμενόμενους καρπούς και δεδομένου ότι η πληροφορία είναι το ισχυρότερο μας όπλο, να αποτελέσει σημείο αναφοράς για καινούριες εκστρατείες ενημέρωσης της κοινής γνώμης.
Θεωρώντας ότι η περιβαλλοντική εκπαίδευση αποτελεί τη μεγαλύτερη επένδυση που μπορούμε να κάνουμε για τη μακροπρόθεσμη προστασία της φύσης, το Αρχιπέλαγος δραστηριοποιείται αφιλοκερδώς στον τομέα αυτό.
Τη φετινή σχολική χρονιά, το Αρχιπέλαγος είχε τη χαρά να φιλοξενήσει στην ερευνητική του βάση στις Ράχες Ικαρίας, ομάδες μαθητών από σχολεία του Αιγαίου, με στόχο την εξοικείωση των παιδιών με το περιβάλλον του νησιού τους και με τους (θαλάσσιους και χερσαίους) οργανισμούς που ζουν σε αυτό. Επίσης έγινε περιγραφή των παραγόντων που απειλούν το θαλάσσιο και χερσαίο περιβάλλον των νησιών και τους τρόπους με τους οποίους οι τοπικές κοινωνίες μπορούν να συμμετέχουν ενεργά στην προστασία και την αειφόρο διαχείριση των οικοσυστημάτων τους.
Κατά τη διάρκεια των μαθημάτων χρησιμοποιήθηκε το εκπαιδευτικό υλικό που παράγει το Αρχιπέλαγος και πραγματοποιήθηκαν ενημερωτικές προβολές για τα σημαντικότερα είδη χλωρίδας και πανίδας του Αιγαίου. Οι μαθητές των δημοτικών σχολείων είχαν την ευκαιρία να απολαύσουν μία μοναδική εμπειρία περιήγησης στο πεδίο, και διαπίστωσαν ιδίοις όμασι τους κανόνες, τα παιχνίδια και εν τέλει τη μαγεία της φύσης.
Σε εξέλιξη βρίσκεται αυτές τις μέρες, στον ερευνητικό σταθμό στο Φάρο Ικαρίας, το σεμινάριο θαλάσσιου επιστημονικού σκίτσου και υποβρύχιας φωτογραφίας. Το σεμινάριο δίνει την ευκαιρία στους συμμετέχοντες να μυηθούν στα μυστικά της στιγμιαίας απεικόνισης της θαλάσσιας ζωής και να έρθουν σε επαφή με το σύνθετο, αλλά ταυτόχρονα γοητευτικό έργο της επιστημονικής σχεδίασης.
Η περιοχή στηρίζει σπάνια βιοποικιλότητα, γεγονός που παρέχει τα εχέγγυα για την παραγωγή ξεχωριστού φωτογραφικού υλικού, το οποίο δυνητικά θα λάβει τη μορφή ενός πραγματικού έργου τέχνης· έργο που θα ακτινοβολεί τη σύνθετη ομορφιά του υποβρύχιου κόσμου και θα εμπλουτίσει τις γνώσεις μας πάνω στα είδη θαλάσσιας χλωρίδας και πανίδας.
Στους χώρους θεωρητικής εκπαίδευσης, οι συμμετέχοντες παράλληλα με την πρακτική σχεδίαση, διδάσκονται θεωρίες των χρωμάτων καθώς και τη χρηστική εφαρμογή πολυμέσων, ενώ επίσης δίδεται η ευκαιρία για επιστημονική σχεδίαση στο πεδίο. Ενδεικτική είναι η πολυεθνικότητα των ομάδων συμμετεχόντων, δεδομένου ότι προέρχονται από πολλά σημεία του πλανήση, Ευρωπαικές χώρες, Αμερική, Νέα Ζηλανδία κ.α.
Με βάση την πολυετή έρευνα της φυτολογικής ομάδος του Αρχιπελάγους, στο νησιωτικό σύμπλεγμα των Λειψών -και στα νησιά του Ανατολικού
Αιγαίου γενικότερα-, έχουμε αποτιμήσει την κρισιμότητα της χλωριδικής τους κατάστασης, το μέγεθος της οικολογικής τους αξίας, καθώς και τις ανθρωπογενείς επιβαρύνσεις που δέχονται τα οικοσυστήματα αυτά. Η επί σειρά ετών αλόγιστη υπερβόσκηση των βραχονησίδων έχει μετατρέψει τους συγκεκριμένους οικοτόπους σε αφιλόξενη γη, ακόμα και για τις πολυπληθείς ομάδες μεταναστευτικών πουλιών που ανέκαθεν έβρισκαν εκεί απάγκιο και ασφαλή χώρο αναπαραγωγής.
(Για το πρόβλημα της υπερβόσκησης, μπορείτε να διαβάσετε σχετικό άρθρο στον τύπο με βάση στοιχεία του Διευθυντή του Αρχιπελάγους, Θοδωρή Τσιμπίδη: http://www.archipelago.gr/el/Home/NewsofArchipelagos/tabid/121/xmmid/462/xmid/658/xmview/2/Default.aspx )
Στο πλαίσιο αυτό βρίσκεται σε πλήρη εξέλιξη η συνεργασία με το Κέντρο Φυσικής Καλλιέργειας, στην Έδεσσα, τον Δήμο των Λειψών, και τον Τομέα Βοτανικής του Εθνικού & Καποδιστριακού Πανεπιστημίου Αθηνών για την αναβίωση των βραχονησίδων του συμπλέγματος των Λειψών. Στόχος της δράσης είναι να εφαρμοστούν καινοτόμες πρακτικές σε εδάφη με προχωρημένη διάβρωση, να αναστραφεί η ερημοποίηση των νησίδων και βραχονησίδων και να επανακτηθεί η χλωρίδα που προϋπήρχε.
Η ομάδα του Αρχιπελάγους θα σας ενημερώσει για την εξέλιξη αυτού του ζωτικού εγχειρήματος στην επόμενη επικοινωνία μας.
Το όνομά σας
Σχόλια
Σχολιάστε αυτό το άρθρο
Όνομα
Νέα
