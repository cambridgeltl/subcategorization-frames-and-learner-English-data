<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>ΕΠΙΣΚΕΨΗ ΕΠΙΤΡΟΠΗΣ ΠΕΡΙΒΑΛΛΟΝΤΟΣ της Βουλής ΣΤΟΝ ΑΣΩΠΟ « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>ΕΠΙΣΚΕΨΗ ΕΠΙΤΡΟΠΗΣ ΠΕΡΙΒΑΛΛΟΝΤΟΣ της Βουλής ΣΤΟΝ ΑΣΩΠΟ « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 22:42:33.0</pubDate>
							<eAddress>http://asopossos.wordpress.com/2009/04/07/%CE%B5%CF%80%CE%B9%CF%83%CE%BA%CE%B5%CF%88%CE%B7-%CE%B5%CF%80%CE%B9%CF%84%CF%81%CE%BF%CF%80%CE%B7%CF%83-%CF%80%CE%B5%CF%81%CE%B9%CE%B2%CE%B1%CE%BB%CE%BB%CE%BF%CE%BD%CF%84%CE%BF%CF%83-%CF%84%CE%B7/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/10667.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Αθήνα, 7 Απριλίου 2009</p>
			<p id="p2">Κυριάκος Μητσοτάκης: «Έχουμε ακόμα πολύ δρόμο να διανύσουμε για την πλήρη αποκατάσταση του υδάτινου πλούτου της περιοχής».</p>
			<p id="p3">Την περιοχή του Ασωπού επισκέφθηκε σήμερα η Επιτροπή Προστασίας Περιβάλλοντος της Βουλής με πρωτοβουλία του Προέδρου της κ. Κυριάκου Μητσοτάκη. Μαζί με τους κ.κ. βουλευτές Ευάγγελο Αργύρη, Μάκη Βορίδη, Ντίνο Βρεττό, Μιχάλη Γιαννάκη, Νίκο Καντερέ, Σπύρο Κουβέλη, Διαμάντω Μανωλάκου, Βασίλη Οικονόμου, Θεόδωρο Πάγκαλο, Κωνσταντίνο Σπηλιόπουλο, Βασίλη Τόγια, Εύη Χριστοφιλοπούλου και Γρηγόρη Ψαριανό, επισκέφθηκαν τμήματα του Ασωπού στην ευρύτερη βιομηχανική περιοχή των Οινοφύτων όπου διαπίστωσαν από κοντά τα προβλήματα της ρύπανσης του Ασωπού από βιομηχανικά και αστικά λύματα. Οι βουλευτές ενημερώθηκαν από τον Γενικό Γραμματέα Περιβάλλοντος του ΥΠΕΧΩΔΕ κ. Ευάγγελο Μπαλτά και από τον Γενικό Επιθεωρητή Περιβάλλοντος κ. Ιωάννη Δερμιτζάκη για τα μέτρα τα οποία έχουν ληφθεί για την προστασία του ποταμού καθώς και για τους ελέγχους οι οποίοι πραγματοποιούνται στην περιοχή.</p>
			<p id="p4">Στη συνέχεια μετέβησαν στον Αυλώνα όπου πραγματοποιήθηκε σύσκεψη στην οποία συμμετείχαν επίσης οι Νομάρχες Βοιοτίας κ. Κλέαρχος Περγαντάς και Ανατολικής Αττικής κ. Λεωνίδας Κουρής, οι Δήμαρχοι Αυλώνα κ. Άγγελος Σύρμας, Οινοφύτων κ. Γιώργος Θεοδωρόπουλος και Σχηματαρίου κ. Ευάγγελος Γεωργίου καθώς και εκπρόσωποι τοπικών φορέων και περιβαλλοντικών οργανώσεων. Στη συνάντηση παρουσιάστηκαν αναλυτικά τα μέτρα που έχουν ληφθεί από το ΥΠΕΧΩΔΕ και συζητήθηκαν διεξοδικά προτάσεις και απόψεις για την αποτελεσματική προστασία του Ασωπού και του υδροφόρου ορίζοντα της περιοχής.</p>
			<p id="p5">Με αφορμή την επίσκεψη, ο Πρόεδρος της Επιτροπής Περιβάλλοντος της Βουλής κ. Κυριάκος Μητσοτάκης έκανε την ακόλουθη δήλωση: «Είναι η δεύτερη φορά που η Επιτροπή Περιβάλλοντος της Βουλής επισκέπτεται τον Ασωπό. Η σημερινή επίσκεψη είναι μία ευκαιρία να αξιολογήσουμε από κοντά την κατάσταση η οποία επικρατεί και να διαπιστώσουμε την αποτελεσματικότητα των πρωτοβουλιών που έχουν αναληφθεί. Είναι γεγονός ότι το ΥΠΕΧΩΔΕ έχει λάβει μέτρα για την προστασία του ποταμού και πολλά από αυτά είναι προς τη σωστή κατεύθυνση. Το πρόβλημα όμως της ρύπανσης στην περιοχή δεν αφορά μόνο τον Ασωπό αλλά συνολικά τον υδροφόρο ορίζοντα και εκεί είναι που πρέπει να ρίξει το βάρος της η Πολιτεία. Οι ανησυχίες της τοπικής κοινωνίας είναι δικαιολογημένες, είναι όμως προφανές ότι η ρύπανση του Ασωπού είναι ένα πρόβλημα δεκαετιών που δεν μπορεί να λυθεί από τη μία μέρα στην άλλη. Δεν έχουμε καταφέρει ακόμα να εντοπίσουμε όλες τις εστίες ρύπανσης του ποταμού και θεωρώ αδιανόητο να μην έχει κατασκευαστεί τόσα χρόνια ένα αξιόπιστο δίκτυο συγκέντρωσης και επεξεργασίας των υγρών αποβλήτων που διοχετεύονται στον ποταμό. Έχουμε ακόμα πολύ δρόμο να διανύσουμε για την πλήρη αποκατάσταση του υδάτινου πλούτου της περιοχής αλλά πιστεύω ότι με τέτοιες πρωτοβουλίες θα μπορέσουμε να αναστρέψουμε την κακή κατάσταση που επικρατεί σήμερα όχι μόνο στον ποταμό αλλά συνολικά στα υδάτινα αποθέματα της περιοχής».</p>
			<p id="p6">Share this:</p>
			<p id="p7">Notify me of new posts via email.</p>
			<p id="p8">ΣΤΑΤΙΚΕΣ ΣΕΛΙΔΕΣ:</p>
			<p id="p9">143,252 hits</p>
		</body>
	</text>
</cesDoc>