<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Zantegreens: βιοποικιλότητα</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Zantegreens: βιοποικιλότητα</title>
						<author></author>
						<imprint>
							<publisher></publisher>
							<pubDate>2010-08-23 15:32:43.0</pubDate>
							<eAddress>http://zantegreens.blogspot.com/search/label/%CE%B2%CE%B9%CE%BF%CF%80%CE%BF%CE%B9%CE%BA%CE%B9%CE%BB%CF%8C%CF%84%CE%B7%CF%84%CE%B1</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/20447.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Σελίδες</p>
			<p id="p2">Εμφάνιση νεότερων αναρτήσεων με την ετικέτα βιοποικιλότητα. Εμφάνιση παλαιότερων αναρτήσεων</p>
			<p id="p3">Παρασκευή, 21 Μαΐου 2010</p>
			<p id="p4">Με αφορμή την παγκόσμια ημέρα βιοποικιλότητας στις 22 Μαΐου, οι Οικολόγοι Πράσινοι τονίζουν την ανάγκη άμεσων δράσεων σε παγκόσμιο επίπεδο, για τη μείωση του ρυθμού εξαφάνισης ειδών. Ο βιολογικός πλούτος του πλανήτη χρειάζεται αποτελεσματικής προστασία, καθώς αποτελεί και τη βάση της δικής μας ευημερίας.</p>
			<p id="p5">Η Διεθνής Σύμβαση του 2002 για την προστασία της Παγκόσμιας Βιοποικιλότητας, έθεσε ως στόχο την πλήρη ανάσχεση της μείωσής της μέχρι το 2010. Ο στόχος αυτός, που υπογραμμίστηκε με την ανακήρυξη της φετινής χρονιάς ως Παγκόσμιου Έτους Βιοποικιλότητας, δυστυχώς δεν έχει επιτευχθεί.</p>
			<p id="p6">Ο βιολογικός πλούτος του πλανήτη μας δέχεται αυξανόμενες πιέσεις από τις ανθρώπινες δραστηριότητες, την καταστροφή των ενδιαιτημάτων των άγριων ειδών, την υπεραλίευση, την εντατική γεωργία και τη χρήση φυτοφαρμάκων, την καταστροφή των υγροτόπων, τις δασικές πυρκαγιές, τη ρύπανση, την εξάντληση των υδατικών πόρων, και φυσικά την κλιματική αλλαγή, ως υπ’ αριθμό 1 εχθρό της.</p>
			<p id="p7">Σύμφωνα με την «Εκτίμηση της Χιλιετίας για τα Οικοσυστήματα » (Millennium Ecosystem Assessment) του ΟΗΕ, τα τελευταία 50 χρόνια ο άνθρωπος έχει αλλάξει τα οικοσυστήματα με ταχύτερους ρυθμούς και σε μεγαλύτερη έκταση από οποιαδήποτε άλλη περίοδο της ιστορίας. Ο ρυθμός απώλειας της βιοποικιλότητας σήμερα μπορεί να είναι ακόμα και 1000 φορές μεγαλύτερος από τον φυσιολογικό. Αν δεν ληφθούν άμεσα μέτρα εκτιμάται ότι η απώλεια της βιοποικιλότητας από το 2050 θα κοστίζει ετησίως 1.1 τρις ευρώ, ή το 4% του Ευρωπαϊκού ΑΕΠ.</p>
			<p id="p8">Σε θεσμικό επίπεδο, η δημιουργία του Δικτύου Φύση 2000 αποτελεί σημαντική πρόοδο για την Ευρώπη. Στην Ελλάδα, όμως, το θεσμικό αυτό πλαίσιο είτε δεν έχει ενεργοποιηθεί με επάρκεια (πολλοί Φορείς Διαχείρισης δεν έχουν καν συσταθεί) είτε δεν λειτουργεί με αποτελεσματικό τρόπο.</p>
			<p id="p9">Σύμφωνα με το «Κόκκινο Βιβλίο των Απειλούμενων Ζώων της Ελλάδας», που πρόσφατα επικαιροποιήθηκε από πέντε ελληνικές περιβαλλοντικές οργανώσεις, μεγάλο ποσοστό των σπονδυλόζωων της Ελλάδας και περισσότερα από τα μισά ασπόνδυλα είδη, βρίσκονται υπό απειλή. Στους αριθμούς αυτούς δε συνυπολογίζονται είδη για τα οποία δεν υπάρχουν επαρκή επιστημονικά δεδομένα. Συνολικά στα πρόθυρα αφανισμού βρίσκονται 468 είδη πανίδας από τα 1.013 που αξιολογήθηκαν. 50.2% των ασπόνδυλων και το 15% των σπονδυλόζωων της Ελλάδας εντάσσεται σε κατηγορία κινδύνου, με πιθανότητα να εξαφανιστούν στο βραχυπρόθεσμο ή μακροπρόθεσμο μέλλον. Από τα σπονδυλόζωα περισσότερο απειλούνται τα ψάρια του γλυκού νερού και τα αμφίβια, καθώς σχεδόν το 37% και το 27% του συνόλου τους αντίστοιχα εντάσσεται σε κάποια κατηγορία κινδύνου, κυρίως λόγω της ανυπαρξίας προστασίας και καταγραφής όλων των ειδών και του μεγάλου ελλείμματος πολιτικής στη διαχείριση των υδατικών πόρων.</p>
			<p id="p10">Οι Οικολόγοι Πράσινοι:</p>
			<p id="p11">o Θεωρούμε πως η βιωσιμότητα των οικοσυστημάτων και η προστασία της βιοποικιλότητας αποτελούν το θεμέλιο λίθο για την κοινωνική ευημερία και για μια βιώσιμη οικονομία.</p>
			<p id="p12">o Διεκδικούμε να ενσωματώνεται η προστασία της βιοποικιλότητας σε όλες τις πολιτικές και ιδιαίτερα στις περιβαλλοντικές πολιτικές άλλων στόχων (αύξηση ΑΠΕ, μείωση ρυθμού ερημοποίησης), ώστε να μην αναιρείται η περιβαλλοντική πολιτική από αντικρουόμενες δράσεις.</p>
			<p id="p13">Σε δήλωσή του ο εκπρόσωπος τύπου των Οικολόγων Πράσινων Γιάννης Παρασκευόπουλος τονίζει:</p>
			<p id="p14">«Η βιοποικιλότητα εκφράζει την ίδια τη ζωή στον πλανήτη μας. Η βιωσιμότητα των οικοσυστημάτων και η προστασία του βιολογικού πλούτου αποτελούν θεμέλιο για την κοινωνική ευημερία και για μια βιώσιμη οικονομία. Θέλουμε οι πολιτικές για τη βιοποικιλότητα να συνδεθούν και με τις τοπικές κοινωνίες, διεκδικούμε η διάσταση της προστασίας του βιολογικού πλούτου να ενσωματώνεται σε όλες τις πολιτικές.</p>
			<p id="p15">Οι απώλειες ειδών μας κάνουν όλους φτωχότερους και μάλιστα με μη αντιστρέψιμο τρόπο. Χρειάζεται λοιπόν έμφαση σε στρατηγικές που, μαζί με την οικονομική και κοινωνική κρίση, θα αντιμετωπίζουν ταυτόχρονα και την περιβαλλοντική διάσταση. Η επένδυση στην προστασία του περιβάλλοντος δεν αποτελεί πολυτέλεια, και καμιά επίκληση της δύσκολης συγκυρίας δε μπορεί να δικαιολογήσει την παραμικρή αποδυνάμωση της προσπάθειας που οφείλουμε όχι μόνο στη φύση, αλλά και στις επόμενες γενιές».</p>
			<p id="p16">Η Εκτελεστική Γραμματεία των Οικολόγων Πράσινων</p>
			<p id="p17">Στο ευρωπαϊκό κοινοβούλιο φέρνουν οι Οικολόγοι Πράσινοι το θέμα του καταστροφικού εργαλείου της «βιντζότρατας», που απασχολεί έντονα τον τελευταίο καιρό τον τελευταίο καιρό τους ψαράδες όλης της χώρας αλλά και της ευρύτερης περιοχής του Ιονίου.</p>
			<p id="p18">Πρόκειται για αλιευτικό εργαλείο με μορφή σάκου τράτας, που σύρεται με βίντζι. Η χρήση του σε λιβάδια Ποσειδωνίας καταστρέφει τα οικοσυστήματα του βυθού, ενώ αλιεύει σε μεγάλο βαθμό ψάρια που δεν έχουν ακόμη ολοκληρώσει την ανάπτυξή τους, με αποτέλεσμα να υπονομεύεται η αναπαραγωγή τους.</p>
			<p id="p19">Στην κωδικοποίηση των αλιευτικών εργαλείων της Ε.Ε (ΕΚ 26/2004 και ΕΚ 1799/2006) το εργαλείο της βιντζότρατας είναι ανύπαρκτο για την Ευρωπαϊκή Ένωση. Παρόλα αυτά η προηγούμενη κυβέρνηση, μέσα από αδιαφανείς διαδικασίες, του χορήγησε κωδικό SΒ ο οποίος αντιστοιχεί σε αλιευτικό εργαλείο που έχει καταργηθεί με εθνικό νόμο, συνεχίζοντας έτσι την παράνομη χρήση του. Η σχετική ρύθμιση στηρίζεται στις μεταβατικές παρεκκλίσεις του ΕΚ 1967/2006 και λήγει στις 31 Μαΐου 2010.</p>
			<p id="p20">Παρότι λειτουργεί παράνομα με ψεύτικο κωδικό, παρά την καταστροφική του δράση για τους θαλάσσιους οικοτόπους και παρά τη θέση όλων των θεσμικών οργανώσεων του αλιευτικού τομέα για άμεση κατάργησή του, η Υπουργός Αγροτικής Ανάπτυξης της νέας Κυβέρνησης, επιχειρεί να διατηρήσει το εργαλείο για άλλα δύο χρόνια υποβάλλοντας ταυτόχρονα σχετικό διαχειριστικό σχέδιο. Η οριστική του κατάργηση θα επιβάλει απλώς αλλαγή εργαλείων στα σκάφη που το χρησιμοποιούν.</p>
			<p id="p21">Η ερώτηση του Μιχάλη Τρεμόπουλου καλεί την Κομισιόν να μη δώσει καμία παράταση στη χρήση του καταστροφικού εργαλείου, ζητώντας παράλληλα κοινοτικές πρωτοβουλίες για τερματισμό των παρεκκλίσεων στην εφαρμογή του Κανονισμού για την Αλιεία. Στο πλαίσιο αυτό θέτει και το ζήτημα της κατά παρέκκλιση αλίευσης στις ελληνικές θάλασσες από μηχανότρατες μέχρι και ένα μίλι από τις ακτές, καθώς η ευρωπαϊκή νομοθεσία προβλέπει ελάχιστη απόσταση 1,5 μιλίου.</p>
			<p id="p22">«Ήρθε η στιγμή τα καταστροφικά εργαλεία που υποβαθμίζουν το θαλάσσιο περιβάλλον και εξοντώνουν την ιχθυοπαραγωγή, να περάσουν στην ιστορία», δήλωσε ο Μιχάλης Τρεμόπουλος. «Η ελληνική κυβέρνηση αλλά και η Κομισιόν, διαμέσου της Ελληνίδας αρμόδιας επιτρόπου, οφείλουν να επιληφθούν άμεσα».</p>
			<p id="p23">(ακολουθεί το κείμενο της ερώτησης)</p>
			<p id="p24">Γραφείο ευρωβουλευτή</p>
			<p id="p25">Βρυξέλλες: European Parliament, Rue Wiertz, ASP 08H247, B-1047 Brussels, Belgium Tel: 0032 228 45402v</p>
			<p id="p26">Στρασβούργο: Bât. Louise Weiss, T05059, 1, av. du Pr. Schuman, CS 91024, F-67070 Strasbourg, Tel: 0033 388 175402</p>
			<p id="p27">Αθήνα: Μητροπόλεως 1 (πλ. Συντάγματος), 10557 Αθήνα / Τηλ.: 210.3709705 / Fax: 210.3709707</p>
			<p id="p28">Θεσσαλονίκη: Πλάτωνος 1 (&amp; Εγνατίας), 54631 Θεσσαλονίκη / Τηλ.: 2310.269780 και 2310.266705</p>
			<p id="p29">www.oikologoiprasinoi.eu, e-mail: michail.tremopoulos@europarl.europa.eu Αυτή η διεύθυνση ηλεκτρονικού ταχυδρομείου προστατεύεται από κακόβουλη χρήση. Χρειάζεται να ενεργοποιήσετε την Javascript για να τη δείτε.</p>
			<p id="p30">Θέμα: Παράνομη χρήση του καταστροφικού αλιευτικού εργαλείου της βιντζότρατας στις ελληνικές θάλασσες</p>
			<p id="p31">Η Συνομοσπονδία Αλιέων Ελλάδας σε πρόσφατη (1401, 8/3/2010) επιστολή της προς τον Πρωθυπουργό της Ελλάδας και αρμόδιους Υπουργούς, καταγγέλλει τη συνεχιζόμενη χρήση στις ελληνικές θάλασσες του καταστροφικού αλιευτικού εργαλείου της βιντζότρατας. Παρόμοιες καταγγελίες έχουν γίνει και από περιβαλλοντικές οργανώσεις.</p>
			<p id="p32">Παρότι στην κωδικοποίηση των αλιευτικών εργαλείων της Ε.Ε (ΕΚ 26/2004 και ΕΚ 1799/2006) το αλιευτικό εργαλείο είναι ανύπαρκτο για την Ευρωπαϊκή Ένωση, η προηγούμενη κυβέρνηση, μέσα από αδιαφανείς διαδικασίες, του χορήγησε κωδικό SΒ, ο οποίος αντιστοιχεί σε αλιευτικό εργαλείο που έχει καταργηθεί με εθνικό νόμο, συνεχίζοντας με αυτόν τον τρόπο την παράνομη χρήση του.</p>
			<p id="p33">Το εν λόγω αλιευτικό εργαλείο χρησιμοποιείται μέχρι σήμερα, με απόφαση επίσης της προηγούμενης κυβέρνησης, με βάση το άρθρο 14 του Ε.Κ 1967/2006 που αφορά μεταβατικές παρεκκλίσεις. Μετά τις 31/05/2010 το αλιευτικό εργαλείο της βιντζότρατας, έχοντας αξιοποιήσει την προσαρμοστική περίοδο, θα πρέπει να ενταχτεί στο άρθρο 13 του Ε.Κ 1967/2006, το οποίο επί της ουσίας θα το καταργήσει.</p>
			<p id="p34">Παρότι λειτουργεί παράνομα με ψεύτικο κωδικό, παρά την καταστροφική του δράση για τους θαλάσσιους οικοτόπους και παρά τη θέση όλων των θεσμικών οργανώσεων του αλιευτικού τομέα για άμεση κατάργησή του, η Υπουργός Αγροτικής Ανάπτυξης της νέας Κυβέρνησης, επιχειρεί να διατηρήσει το εργαλείο για άλλα δύο χρόνια υποβάλλοντας ταυτόχρονα σχετικό διαχειριστικό σχέδιο.</p>
			<p id="p35">Σε αυτό το πλαίσιο ερωτάται η Επιτροπή:</p>
			<p id="p36">1. Θα ανεχτεί τη χρήση του καταστροφικού αυτού αλιευτικού εργαλείου στις ελληνικές θάλασσες και μετά τις 31/5/2010, σε παραβίαση του κανονισμού Ε.Κ 1967/2006;</p>
			<p id="p37">2. Ποιες πρωτοβουλίες θα αναλάβει ώστε να σταματήσουν οι παρεκκλίσεις στην εφαρμογή του Κανονισμού 1967/2006 από τις διάφορες κυβερνήσεις; Θα συνεχίσει να επιτρέπει στην ελληνική κυβέρνηση να παραβιάζει τον Κανονισμό και στο θέμα αλίευσης από μηχανότρατες μέχρι και ένα μίλι από τις ακτές;</p>
			<p id="p38">3. Θεωρεί νόμιμη τη κωδικοποίηση του αλιευτικού εργαλείου βιντζότρατα και την χρήση του στις ελληνικές θάλασσες για το διάστημα μέχρι 31/5/2010;</p>
			<p id="p39">Βρυξέλλες, 22 Ιουλίου 2009</p>
			<p id="p40">Μεγάλο έλλειμμα στη σχετική περιβαλλοντική πολιτική της Ελλάδας, της Κύπρου, της Ισπανίας και της Πορτογαλίας εντοπίζει ο ευρωβουλευτής των Οικολόγων Πράσινων Μιχάλης Τρεμόπουλος και ζητάει μέτρα και δεσμεύσεις για τη βελτίωση της παρακολούθησης των οικοτόπων και των ειδών τους.</p>
			<p id="p41">Η ερώτηση που κατέθεσε σήμερα προς την Ευρωπαϊκή Επιτροπή είναι η εξής:</p>
			<p id="p42">Στις 13 Ιουλίου 2009 η Ευρωπαϊκή Επιτροπή δημοσίευσε μια έκθεση σχετικά με την κατάσταση διατήρησης άνω των 1.150 ειδών και 200 τύπων οικοτόπων που προστατεύονται βάσει της κοινοτικής νομοθεσίας (IP/09/1118).</p>
			<p id="p43">Όπως αναφέρει η έκθεση:</p>
			<p id="p44">«Συνολικά, περίπου στο 13% των περιφερειακών αξιολογήσεων οικοτόπων και στο 27% των περιφερειακών αξιολογήσεων ειδών, η κατάσταση χαρακτηρίστηκε «άγνωστη». Ο αριθμός των χαρακτηρισμών «άγνωστη» ήταν ιδιαίτερα αυξημένος για είδη της Νότιας Ευρώπης, με την Κύπρο, την Ελλάδα, την Ισπανία και την Πορτογαλία να χαρακτηρίζουν ως «άγνωστη» την κατάσταση διατήρησης των αξιολογηθέντων ειδών στην επικράτειά τους σε ποσοστό άνω του 50%.</p>
			<p id="p45">Ιδιαίτερο πρόβλημα παρουσιάζει το θαλάσσιο περιβάλλον, όπου στο 57% των αξιολογήσεων θαλάσσιων ειδών και στο 40% περίπου των αξιολογήσεων θαλάσσιων οικοτόπων η κατάσταση διατήρησης χαρακτηρίζεται ως «άγνωστη».</p>
			<p id="p46">Το ανησυχητικά υψηλό ποσοστό των ειδών, των οποίων η κατάσταση χαρακτηρίζεται ως «άγνωστη» στις παραπάνω Μεσογειακές χώρες, δηλώνει ένα μεγάλο έλλειμμα περιβαλλοντικής πολιτικής από τις αντίστοιχες κυβερνήσεις. Η παρακολούθηση της κατάστασης των οικοτόπων και των ειδών έχει αποδειχτεί από ελλιπής έως ανύπαρκτη και αυτό μπορεί να οδηγήσει σε διαστρεβλωμένα συμπεράσματα σχετικά με τη βιοποικιλότητα της κάθε χώρας και της Ευρωπαϊκής Ένωσης ευρύτερα και πάντως εγγυάται ότι οι "άγνωστοι" οικότοποι και είδη δεν απολαμβάνουν της προστασίας που απαιτεί η σχετική κοινοτική νομοθεσία και δεν αποτελούν αντικείμενο διαχειριστικών σχεδίων και μέτρων.</p>
			<p id="p47">Ερώτηση:</p>
			<p id="p48">1. Έχει σχεδιάσει η Ευρωπαϊκή Επιτροπή κάποια μέτρα, προκειμένου να αποκτήσουν η Κύπρος, η Ελλάδα, η Ισπανία και η Πορτογαλία καλύτερη γνώση της κατάστασης των οικοτόπων και των ειδών τους;</p>
			<p id="p49">2. Έχουν αναλάβει τα παραπάνω κράτη-μέλη κάποιες υλικές δεσμεύσεις για τη βελτίωση της παρακολούθησης των οικοτόπων και των ειδών τους; Αν ναι, ποιες είναι αυτές, και αν όχι, ποιες είναι οι θεσμικές τους υποχρεώσεις προς αυτήν την κατεύθυνση;</p>
			<p id="p50">Μετά την παρέμβαση των Οικολόγων Πράσινων στο Ευρωκοινοβούλιο</p>
			<p id="p51">Έρχεται στη Θεσσαλονίκη την Τετάρτη η Ευρωπαϊκή Επιτροπή και καλεί ειδική συνάντηση για να εξετάσει τις καταγγελίες για τα συγχρηματοδοτούμενα από το Ταμείο Συνοχής έργα και δράσεις.</p>
			<p id="p52">Ταυτόχρονα, έφτασε ήδη η απάντηση της Ευρωπαϊκής Επιτροπής στην παρέμβαση των Οικολόγων Πράσινων και προειδοποιεί ότι θα λάβει μέτρα.</p>
			<p id="p53">Αναλυτικότερα:</p>
			<p id="p54">Η ειδική συνάντηση για το έργο «Αποκατάσταση λίμνης Κορώνειας Ν. Θεσσαλονίκης» πραγματοποιείται μετά από αίτηση των υπηρεσιών της Ευρωπαϊκής Επιτροπής την παραμονή της 5ης Επιτροπής Παρακολούθησης Ταμείου Συνοχής, για να εξετάσει την πρόοδο υλοποίησης του συγχρηματοδοτούμενου από το Ταμείο Συνοχής έργου, των λοιπών δράσεων που περιλαμβάνονται στην Προγραμματική Σύμβαση καθώς και για την πορεία εκπλήρωσης των ειδικών όρων που έχουν συμπεριφερθεί στην εγκριτική απόφαση.</p>
			<p id="p55">Επιπλέον, μέσω του Ευρωπαϊκού Πράσινου Κόμματος έφτασε η απάντηση της Ευρωπαϊκής Επιτροπής στα χέρια του Ευρωβουλευτή -πλέον- των Οικολόγων Πράσινων Μιχάλη Τρεμόπουλου για το θέμα της λίμνης Κορώνεια, που είχε τεθεί τον Απρίλιο σε ειδική παρουσίαση στο Ευρωκοινοβούλιο και στην Ευρωπαϊκή Επιτροπή αλλά και με ειδική επερώτηση της Πράσινης Ευρωβουλευτού Satu Hassi.</p>
			<p id="p56">Στην απάντησή της η Επιτροπή παρατηρεί μεταξύ άλλων ότι:</p>
			<p id="p57">* Το πρόγραμμα για την αποκατάσταση της λίμνης δεν παρέμεινε στο προκαθορισμένο χρονοδιάγραμμα λόγω τεχνικών και διοικητικών δυσκολιών.</p>
			<p id="p58">* Η Επιτροπή με δική της πρωτοβουλία έχει αρχίσει να ερευνά εάν οι οδηγίες 92/43 (οδηγία οικοτόπων), 2006/11 (για τη ρύπανση που προκαλείται από ορισμένες επικίνδυνες ουσίες που εκχέονται στο υδάτινο περιβάλλον) και 91/217 (σχετικά με τη διαχείριση αστικών λυμάτων) εκπληρώνονται στην περιοχή, και εάν οι σχετικές απαιτήσεις δεν υλοποιούνται, θα λάβει μέτρα.</p>
			<p id="p59">Στους κόλπους των Οικολόγων Πράσινων υπάρχει ικανοποίηση για το γεγονός της γρήγορης κινητοποίησης της Ευρωπαϊκής Επιτροπής και εκφράζεται η ελπίδα ότι θα μπορέσουν τουλάχιστον να τροποποιηθούν τα πιο προβληματικά στοιχεία του προγράμματος αποκατάστασης της λίμνης, όπως π.χ. αυτό που προβλέπει αποκατάσταση της επικοινωνίας με τη λίμνη Βόλβη, η οποία βρίσκεται σε πολύ καλύτερη οικολογική κατάσταση και θα υποστεί σοβαρές αλλοιώσεις σε περίπτωση που πραγματοποιηθεί ένα τέτοιο υποέργο.</p>
			<p id="p60">Επίσης, θεωρούν σημαντικό ότι θα εξεταστεί και η πορεία του αγροπεριβαλλοντικού προγράμματος για τη μείωση της νιτρορύπανσης στην περιοχή του Δικτύου ΦΥΣΗ 2000 των λιμνών Κορώνεια και Βόλβης, καθώς αποτελεί αναπόσπαστο στοιχείο του συνολικού προγράμματος, στο οποίο όχι δεν δόθηκε η πρέπουσα βαρύτητα αλλά μπήκε από τη Νομαρχία Θεσσαλονίκης και το ΥΠΕΧΩΔΕ σε εθελοντικά βάση, με πενιχρά αποτελέσματα.</p>
			<p id="p61">Οι Οικολόγοι Πράσινοι συνεχίζουν να πιστεύουν ότι η ασύνετη χρήση του οικοσυστήματος της Κορώνειας επί δεκαετίες μπορεί και πρέπει να αντιμετωπισθεί με κατάλληλες ενέργειες. Ουσιαστική λύση θα ήταν η αλλαγή του γεωργικού μοντέλου της υδροβόρας και βασισμένης στα χημικά γεωργίας και βέβαια το σταμάτημα της ρύπανσης από βιομηχανικά απόβλητα, αστικά λύματα και γεωργικά απόβλητα.</p>
			<p id="p62">Την άμεση λήψη διαχειριστικών μέτρων της αλιείας για την προστασία ενός από τους τελευταίους πληθυσμούς κοινού δελφινιού της Μεσογείου στην περιοχή Natura 2000 του εσωτερικού αρχιπελάγους του Ιονίου ζητούν από το Υπουργείο Αγροτικής Ανάπτυξης και Τροφίμων και το ΥΠΕΧΩΔΕ, 10 διεθνείς και 3 ελληνικές ερευνητικές και περιβαλλοντικές ΜΚΟ.</p>
			<p id="p63">Σύμφωνα με τα επιστημονικά στοιχεία, η υπεραλίευση - κυρίως από γριγρί - έχει προκαλέσει την καταστροφή του θαλάσσιου οικοσυστήματος και τη δραματική μείωση του αριθμού κοινών δελφινιών από 150 σε 15 μέσα σε δέκα μόνο χρόνια.</p>
			<p id="p64">Οι οργανώσεις Alnitak Marine Research Centre, Blue World, Cetacean Alliance, CIRCE, Delphis, MOm, Morigenos, Oceana, OceanCare, Ινστιτούτο Κητολογικών Ερευνών Πέλαγος, Tethys Research Institute, Whale and Dolphin Conservation Society και WWF Ελλάς καλούν τα δύο αρμόδια υπουργεία να λάβουν μέτρα για τη διαχείριση της αλιείας στην περιοχή Natura που βρίσκεται ανατολικά της Λευκάδας και γύρω από το νησί Κάλαμος.</p>
			<p id="p65">Η άμεση λήψη μέτρων είναι απαραίτητη καθώς η προστασία του θαλάσσιου οικοσυστήματος, της βιοποικιλότητας και των ιχθυαποθεμάτων αποτελεί επιτακτική ανάγκη.Τα δεδομένα δείχνουν ότι η συρρίκνωση του πληθυσμού των κοινών δελφινιών, αλλά και του τόνου προκλήθηκε κυρίως από την εξάντληση της τροφής τους, λόγω της υπεραλίευσης.</p>
			<p id="p66">Το κοινό δελφίνι είναι ένα από τα 4 είδη δελφινιών που ζουν στη χώρα μας και ο πληθυσμός της περιοχής Natura του εσωτερικού αρχιπελάγους του Ιονίου είναι ένας από τους τελευταίους πληθυσμούς της Μεσογείου. Ο μεσογειακός πληθυσμός κοινών δελφινιών έχει συρρικνωθεί δραματικά τα τελευταία χρόνια και θεωρείται υπό εξαφάνιση.</p>
			<p id="p67">Η 21η Μαρτίου έχει καθιερωθεί και τιμάται από τη διεθνή κοινότητα ως η Παγκόσμια Ημέρα Δασοπονίας, επισημαίνοντας έτσι τη σημασία των δασικών οικοσυστημάτων για την ύπαρξη ζωής στον πλανήτη, αλλά και της επιστήμης της Δασοπονίας για την προστασία τους.</p>
			<p id="p68">Θεωρούμε ότι η Δασοπονία στην Ελλάδα μπορεί να τιμηθεί πραγματικά και ουσιαστικά μόνο όταν αποκατασταθεί το κύρος της, που έβλαψαν οι πολιτικές των τελευταίων κυβερνήσεων. Στη χώρα μας θα μπορούμε να γιορτάσουμε αληθινά την Ημέρα Δασοπονίας μόνο όταν:</p>
			<p id="p69">• χαραχθεί μία συνεκτική πολιτική με γνώμονα την προστασία του δασικού μας πλούτου</p>
			<p id="p70">• αναδιοργανωθεί και στελεχωθεί η Δασική Υπηρεσία, που τα τελευταία χρόνια υπολειτουργεί χωρίς να μπορεί να ασκήσει τα καθήκοντά της και να παράξει ουσιαστικό έργο</p>
			<p id="p71">• γίνει κατανοητή η σημασία της πρόληψης στη δασοπροστασία και επενδυθούν πόροι σε αυτή, εκπαιδευτούν οι τοπικές κοινωνίες και κάνουν την προστασία του δάσους δική τους υπόθεση,</p>
			<p id="p72">• γίνει συνείδηση ότι η προστασία και η βιώσιμη διαχείριση του δάσους μπορεί να δημιουργήσουν χιλιάδες νέες θέσεις εργασίας και να συμβάλλουν στην ευημερία των τοπικών κοινωνιών,</p>
			<p id="p73">• δημιουργηθεί Ενιαίος Φορέας Δασοπυρόσβεσης, στον οποίο θα συνεργάζονται όλες οι εμπλεκόμενες με τη δασοπυρόσβεση υπηρεσίες (Δασική, Πυροσβεστική, Πολιτική Προστασία) κάτω από ένα σαφώς ορισμένο πλαίσιο αρμοδιοτήτων και με υποχρεωτική εκπαίδευση όλων των υπαλλήλων για την άμεση επέμβασή τους και την αποτελεσματική κατάσβεση των πυρκαγιών</p>
			<p id="p74">• συνταχθούν οι δασικοί χάρτες και καταρτιστεί το δασικό κτηματολόγιο</p>
			<p id="p75">• εφαρμόζεται ο νόμος σε όλες τις περιπτώσεις προσπάθειας υποβάθμισης δάσους ή δασικής έκτασης</p>
			<p id="p76">• γίνει κατανοητή η αυξημένη υποχρέωση όλων μας για την προστασία και διατήρηση του δασικού μας πλούτου στην εποχή της κλιματικής αλλαγής, η οποία συμβάλλει στο φαινόμενο των μεγάλων και δύσκολα αντιμετωπίσιμων πυρκαγιών.</p>
			<p id="p77">Οι ΟΙΚΟΛΟΓΟΙ ΠΡΑΣΙΝΟΙ θέλουμε να είμαστε αισιόδοξοι ότι φέτος δεν θα κινδυνεύσουν άλλα δάση. Η αδυναμία, όμως, της κυβέρνησης να μάθει από το πάθημα του 2007 και να ασκήσει δασική πολιτική με υπευθυνότητα και σοβαρότητα οδήγησε σε επίσης μεγάλες πυρκαγιές το 2008 (Σκύρος, Σκόπελος, Ρόδος, Νάξος, κ.ά), ενώ ταυτόχρονα μας άφησε άφωνους μπροστά στην αποκάλυψη σκανδάλων που στόχο είχαν την εκμετάλλευση σημαντικών οικοσυστημάτων και βιοτόπων.</p>
			<p id="p78">Αν προσθέσει κανείς και τις τελευταίες δηλώσεις του Υπουργού κ. Χατζηγάκη ότι «δεν κατανοεί γιατί μια έκταση με πουρνάρια και αγριόχορτα αποτελεί θέμα συζήτησης», αναφερόμενος στην επίμαχη έκταση στο Πανόραμα, καθώς και τις απόψεις του περί «αυστηρής νομοθεσίας που διέπει τα δάση τα τελευταία 50-60 χρόνια», τότε μάλλον δεν μπορούμε να ελπίζουμε σε πολλά…</p>
			<p id="p79">Θεματική Ομάδα για το Περιβάλλον</p>
			<p id="p80">γράφει ο Φίλιππος Δραγούμης</p>
			<p id="p81">Ανταποκρινόμενος σε πρόσκληση της Διεύθυνσης Περιβάλλοντος της Ευρωπαικής Επιτροπής, συμμετείχα στις εργασίες του συνεδρίου στις Βρυξέλλες, με θέμα: “Προστατεύοντας της φύση της Ευρώπης, διδάγματα από τα προγράμματα LIFE”, από τις 17 ως τις 19 Οκτωβρίου 2008.</p>
			<p id="p82">Στο συνέδριο παρουσιάστηκαν τα αποτελέσματα και τα διδάγματα καλής πρακτικής για την προστασία ειδών &amp; οικοσυστημάτων από όλες τις χώρες της Ευρώπης.</p>
			<p id="p83">Εξετάστηκε το ζήτημα των δασών, των θαλασσίων οικοσυστημάτων, των ποταμών, λιβαδιών αλλά και οι επιπτώσεις της κλιματικής αλλαγής, της εισαγωγής ξενικών ειδών ως απειλή για τα αυτόχθονα, αλλά και ζητήματα διεθνούς συνεργασίας, ευαισθητοποίησης του κοινού και μεθοδολογίας προσέγγισης προβλημάτων.</p>
			<p id="p84">Το τρίτο πακέτο προγραμμάτων “LIFE+”, από το 2008 μέχρι το 2013, θα διοχετεύσει πάνω από δύο δις Ευρώ ως συγχρηματοδότηση της ΕΕ, για την προστασία του φυσικού περιβάλλοντος της Ευρώπης, υλοποιώντας τους στόχους διαχείρισης του δικτύου προστατευόμενων περιοχών NATURA 2000. Τα προγράμματα LIFE είναι το κύριο εργαλείο εφαρμογής της πολιτικής για το φυσικό περιβαλλον της ΕΕ.</p>
			<p id="p85">Το δίδαγμα που προκύπτει όμως από τη χώρα μας δεν είναι αισιόδοξο και η αποτυχία οπωσδήποτε δεν οφείλεται στις ΜΚΟ ή τους επιστήμονες και φορείς που υλοποιούν τα προγράμματα.</p>
			<p id="p86">Η ευεργετική επίδραση για την διατήρηση της μοναδικής βιοποικιλότητας που θα μπορούσε να έχει για τη χώρα μας η σωστή εφαρμογή των προγραμμάτων life δυστυχώς πέφτει στο κενό κι οι άνθρωποι, επιστήμονες και ΜΚΟ που έχουν εργαστεί σε αυτά βλέπουν τις προσπάθειές τους να μοιάζουν μάταιες ιδιωτικές πρωτοβουλίες σε συνθήκες εργασίας όλο και πιο δύσκολες.</p>
			<p id="p87">Ενώ τα LIFE είναι στοχευμένα για να αποτελέσουν ένα καινοτόμο εργαλείο με στόχο τον ευρύτερο σχεδιασμό μιας μακροπρόθεσμης περιβαλλοντικής πολιτικής στις χώρες αποδέκτες της χρηματοδότησης για το αντικείμενο του φυσικού περιβάλλοντος, σήμερα το Ελληνικό κράτος εξαντλεί κάθε μέσο που έχει στην διάθεσή του για να κάνει το αντίθετο και να βάλει κάθε εμπόδιο στην υλοποίηση των Ευρωπαϊκών στόχων .</p>
			<p id="p88">Το ζήτημα της προστασίας του φυσικού περιβάλλοντος και των ειδών, θεωρείται ακόμη δευτερεύον στη χώρα μας, σε πλήρη αντίθεση με πολλές άλλες χώρες της ΕΕ όπου, μέσω των προγραμμάτων αυτών έχουν καταφέρει να αποκαταστήσουν οικοσυστήματα που στο πρόσφατο παρελθόν είχαν υποβαθμιστεί σοβαρά. Παρά τις χρηματοδοτήσεις που έχουν σαν στόχο τη δημιουργία ορθών πρακτικών διατήρησης και επαναφοράς οικοσυστημάτων, τη βιωσιμότητα και τον σχεδιασμό περιβαλλοντικής πολιτικής βασισμένης σε επιστημονικά δεδομένα δεν υπάρχει εδώ καμιά βελτίωση. Χαρακτηριστικό της αδιαφορίας είναι ότι δεν έχει δημιουργηθεί ούτε καν μια βιβλιοθήκη για να συγκεντρωθούν τα σχέδια διαχείρισης ή μια βάση δεδομένων να καταγράψει τα αποτελέσματα και πολλά χρήσιμα στοιχεία έχουν ήδη χαθεί.</p>
			<p id="p89">Τα όποια πρόσκαιρα οφέλη από την ολοκλήρωση των προγραμμάτων στη χώρα μας εξανεμίζονται μετά τη λήξη τους διότι:</p>
			<p id="p90">τα μέτρα προστασίας σπανίως εφαρμόζονται στην πράξη και οι προτάσεις που προκύπτουν από τα προγράμματα μένουν στα συρτάρια.</p>
			<p id="p91">άλλα “αναπτυξιακά” σχέδια, που προσβλέπουν στο γρήγορο αλλά μη βιώσιμο κέρδος συνήθως υπερτερούν</p>
			<p id="p92">Αυθαιρεσίες σε βάρος τους περιβάλλοντος συνήθως αποκτούν χαρακτήρα μονιμότητας</p>
			<p id="p93">οι φορείς διαχείρισης των προστατευόμενων περιοχών αφήνονται είτε να υπολειτουργούν, είτε να μη λειτουργούν καθόλου από έλλειψη χρηματοδότησης και οργάνωσης</p>
			<p id="p94">Η γενική ασάφεια αρμοδιοτήτων καταλήγει στη μη ανάληψη ευθυνών με αποτέλεσμα την απραξία την αδιαφορία και το πλήρες γραφειοκρατικό χάος σε όλα τα επίπεδα της δημόσιας διοίκησης.</p>
			<p id="p95">Η βιοποικιλότητα της Ελλάδας αποτελεί ένα σημαντικό κομμάτι των φυσικών μας πόρων, το οποίο, αν παραμείνουμε με την ίδια πολιτική η μάλλον την ίδια απουσία πολιτικής, σύντομα θα χάσουμε. Η βιοποικιλότητα και η καλή υγεία των οικοσυστημάτων αποτελούν αναπόσπαστο στοιχείο της ποιότητας ζωής μας. Το δικαίωμα των πολιτών για μια φύση καθαρή και ζωντανή αγνοείται και αυτό έχει συνέπειες για την υγεία μας τόσο την σωματική όσο και την ψυχική.</p>
			<p id="p96">Σήμερα όλο και περισσότερα είδη ζώων, φυτών , ψαριών, ερπετών αλλά και ολόκληρα οικοσυστήματα κινδυνεύουν με εξαφάνιση.</p>
			<p id="p97">Ορατές είναι ήδη και οι πρώτες άμεσες οικονομικές επιπτώσεις εφόσον μια από τις αιτίες της μείωσης του τουρισμού στη χώρας είναι, σύμφωνα με στατιστικές και η υποβάθμιση του τοπίου με αποτέλεσμα να προτιμώνται άλλοι προορισμοί.</p>
			<p id="p98">Αν και είναι απαραίτητη η δημιουργία ενός Υπουργείου Περιβάλλοντος στη χώρα μας προκειμένου να υπάρξει θεσμός υπεύθυνος και ικανός να υλοποιήσει τουλάχιστον τους στόχους της ΕΕ για το δίκτυο προστατευόμενων περιοχών NATURA 2000, αυτό δεν θα επαρκέσει να λύσει το πρόβλημα. Χρειάζεται, συνεργασια και συντονισμός όλων των σχετικών υπουργείων και της δημόσιας διοίκησης. Επίσης πρέπει να επανεξεταστεί σοβαρά και συνολικά πιο αναπτυξιακό μοντέλο θέλουμε να ακολουθήσουμε:</p>
			<p id="p99">Αυτό της σπατάλης των φυσικών μας πόρων με στόχο το πρόσκαιρο κέρδος η την βιώσιμη ανάπτυξη, την διατήρηση και ορθή διαχείριση των φυσικών μας πόρων που θα εξασφαλίσει την ποιότητα ζωής μας τώρα και στο μέλλον;</p>
			<p id="p100">Η προστασία των οικοσυστημάτων και της βιοποικιλότητας πρέπει πλέον να αποτελέσει κεντρικό στόχο της πολιτικής μας.</p>
			<p id="p101">Αναδημοσίευση από το blog: http://philipdragoumis.blogspot.com/2008/11/life.html</p>
			<p id="p102">Οι Οικολόγοι Πράσινοι στην Ελλάδα</p>
			<p id="p103">View Ecogreens_GR in a larger map</p>
			<p id="p104">Stone house for rent</p>
			<p id="p105">Μόνο για μέλη των ΟΠ</p>
			<p id="p106">Ποιοι είμαστε:</p>
			<p id="p107">Ετικέτες</p>
			<p id="p108">Ποιοί είμαστε, τι θέλουμε...</p>
			<p id="p109">Το βιβλίο του μήνα</p>
			<p id="p110">η ποίηση της τοπικοποίησης</p>
			<p id="p111">Εκδόθηκε το 1999. Σελίδες 473. Μοναδικό, έως σήμερα, αφιερωμένο στην Οικολογία των οικοδομικών υλικών - ενσωματωμένη ενέργεια, οικολογικό ισοζύγιο κ.λ.π.</p>
			<p id="p112">FEEDJIT Live Traffic Feed</p>
		</body>
	</text>
</cesDoc>