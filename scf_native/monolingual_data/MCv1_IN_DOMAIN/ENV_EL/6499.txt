Ήρθε η ώρα να αλλάξουμε τρόπο ζωής. Μπορούμε!
Άρθρα για τον πλανήτη Γη, τη ζωή του και τις απειλές της. Νέο portal για την κλιματική αλλαγή: http://climatechange.edu.gr
Αναρτήθηκε από satel444  στις 5.6.07
Στις 10 το βράδυ θα κλείσουν συμβολικά, για 10 λεπτά οι φωτισμοί των δημοσίων κτιρίων. Στάσεις εργασίας και εκδηλώσεις διαμαρτυρίας με αφορμή τη σημερινή Παγκόσμια Ημέρα
Η Παγκόσμια Ημέρα Περιβάλλοντος εορτάζεται σήμερα και η ανάγκη προστασίας της φύσης εμφανίζεται πιο επιτακτική από ποτέ. Στις 10 το βράδυ θα κλείσουν συμβολικά, για 10 λεπτά οι φωτισμοί των δημοσίων κτιρίων, σε μια προσπάθεια ευαισθητοποίησης των πολιτών για την αντιμετώπιση της επικίνδυνης κλιματολογικής αλλαγής. Οι δικηγόροι της Αθήνας θα κάνουν μεταξύ 13:00 με 15:00 δίωρη στάση εργασίας υπέρ της προστασίας του περιβάλλοντος. Στάση εργασίας το ίδιο διάστημα προγραμματίζουν οι εργαζόμενοι στους δήμους της Αττικής. Με αίτημα ελεύθερες παραλίες η ΓΣΕΕ έχει προγραμματίσει συγκέντρωση για τις 7 το απόγευμα στο Σύνταγμα. Την ίδια ώρα, διοργανώνουν συναυλία στο Σύνταγμα ο Δήμος Αθηναίων και ο ΤΕΔΚΝΑ. Ανάλογες εκδηλώσεις και στον Πειραιά, όπου σήμερα μαθητές δημοτικών σχολείων θα προβούν σε δενδροφυτεύσεις, στις 18:30 θα πραγματοποιηθεί εκδήλωση διαμαρτυρίας στη γέφυρα του Κηφισού επί της οδού Εθνάρχου Μακαρίου για τη συνεχιζόμενη καταστροφική υποβάθμιση του Κηφισού, ενώ την Τετάρτη θα κηρυχθεί η έναρξη του διεθνούς κινηματογραφικού φεστιβάλ Ecocinema.
Πανελλήνια δημοσκόπηση
Την καταστροφή των δασών θεωρούν σημαντικότερο περιβαλλοντικό πρόβλημα οι Έλληνες σύμφωνα με πανελλήνια έρευνα που διεξήγαγε για το ίδρυμα ΙΣΤΑΜΕ - Ανδρέας Παπανδρέου η εταιρία Metron Analysis. Το 73,8% των ερωτηθέντων το κατατάσσουν στην πρώτη κατηγορία σημαντικότητας, ενώ ακολουθούν η ρύπανση των υδάτων (73,3%) και η αέρια ρύπανση (67,4%). Ποσοστό 62,5% λαμβάνει και η αλλαγή κλίματος. Επίσης το 67% θεωρεί ότι η κατάσταση του περιβάλλοντος επιδεινώνεται γενικότερα.
Οι Έλληνες είναι πεισμένοι ότι για το φαινόμενο των κλιματικών αλλαγών ευθύνεται ο άνθρωπος και οι δραστηριότητες του, καθώς μόλις το 4,3% θεωρεί ότι είναι ένα περιοδικό φυσικό φαινόμενο για το οποίο δεν μπορούμε να κάνουμε τίποτα. Επιπρόσθετα το 62% θεωρεί ότι μπορεί να ληφθούν μέτρα και σε ατομικό επίπεδο, ενώ το 31,5% θεωρεί ότι για την αντιμετώπιση του ρόλο έχει μόνο η βιομηχανία.
Στο ερώτημα ως προς τα καθημερινά πράγματα που μπορεί να κάνει ένας πολίτης συμβάλλοντας στην προστασία του περιβάλλοντος, διαπιστώνεται ότι όταν η καθημερινή δράση έχει οικονομική ανταλλακτική αξία για το νοικοκυριό (εξοικονόμηση νερού και ενέργειας στο σπίτι), τότε αυξάνεται η συχνότητα των δράσεων.
Στο ερώτημα αν πρέπει να επιδιωχθεί η πλήρης απομάκρυνση των σημερινών χρήσεων (εστιατόρια, μπαρ, οργανωμένες πλαζ, κ.α.) από τις ακτές, το 60% απαντά θετικά, ενώ το 38% θεωρεί ότι κάποιες ψυχαγωγικές χρήσεις πρέπει να παραμείνουν.
Οι πολίτες φαίνονται έντονα ενοχλημένοι από δράσεις που ρυπαίνουν συστηματικά το περιβάλλον και πιστεύουν ότι η συγκεκριμένη δράση πρέπει να διακοπεί ανεξάρτητα αν έτσι προκύπτουν και αρνητικές επιπτώσεις για εργαζομένους. Απαντούν θετικά σε ποσοστό 69% στο ερώτημα αν μία επιχείρηση (βιομηχανική, τουριστική κ.α.) που ρυπαίνει συστηματικά το περιβάλλον και δεν εναρμονίζεται με τη νομοθεσία που ισχύει, πρέπει να κλείσει ακόμη και αν αυτό οδηγεί σε απώλεια θέσεων εργασίας.
Οι ερωτηθέντες είναι διατεθειμένοι να καταβάλουν ένα περιορισμένο περιβαλλοντικό πόρο, ώστε να συγκεντρωθεί το αναγκαίο κεφάλαιο διαμόρφωσης ενός ελεύθερου χώρου που βρίσκεται σε ένα δήμο σε πάρκο. Όμως το 28,1% θεωρεί ότι τις σχετικές δαπάνες πρέπει να αναλάβει το κράτος, ενώ μόνο το 3,3% αποδέχεται την ενοικίαση των εκτάσεων σε ιδιώτες.
Οι πολίτες είναι διατεθειμένοι να περιορίσουν τη χρήση των ΙΧ αυτοκινήτων τους επιλέγοντας ως πρώτες προτεραιότητες την πύκνωση των μέσων μαζικής μεταφοράς και τη μείωση της τιμής των εισιτηρίων.
Ενδιαφέρον έχουν οι απαντήσεις των πολιτών στο θέμα των απορριμμάτων. Σε ποσοστό 64,5% θα αποδέχονταν ένα χώρο απόθεσης υπολειμμάτων, αρκεί να είχαν γίνει οι απαραίτητες μελέτες ως προς την προστασία του περιβάλλοντος. Ομως ένα 32,6% αρνείται να αποδεχθεί ένα τέτοιο χώρο, καθώς εμφανίζει έλλειψη εμπιστοσύνης στις μελέτες. Το 50% των πολιτών θεωρεί ότι μπορεί να δρομολογηθεί η ενεργειακή αξιοποίηση (καύση) των απορριμμάτων, υπό την προϋπόθεση μόνο ότι θα έχει προηγηθεί ένα εκτενές πρόγραμμα ανακύκλωσης των απορριμμάτων. Σε γενικές γραμμές οι πολίτες αναζητούν λύση στο πρόβλημα των απορριμμάτων, αλλά παράλληλα αναγνωρίζουν την ανάγκη για δράσεις ανακύκλωσης.
πηγή: nature.ert.gr
Επισκεφτείτε το νέο portal για την κλιματική αλλαγή:
Mάθετε πρώτοι τα νέα του πλανήτη μας
Σε reader
Θέματα
