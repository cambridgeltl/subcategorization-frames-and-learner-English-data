Σελίδες
Εμφάνιση νεότερων αναρτήσεων με την ετικέτα ρύπανση . Εμφάνιση παλαιότερων αναρτήσεων
Παρασκευή, 11 Ιουνίου 2010
Ερώτηση των Οικολόγων Πράσινων στο Ευρωκοινοβούλιο
Η συνεχιζόμενη πρωτοφανής περιβαλλοντική καταστροφή στον Κόλπο του Μεξικού έχει σοκάρει την παγκόσμια κοινή γνώμη. Στη χώρα μας, με παράκτιες ζώνες τεράστιου μήκους αλλά και περιβαλλοντικής και οικονομικής σημασίας, ιδιαίτερη ανησυχία προκαλεί η αναθέρμανση των συζητήσεων για έρευνας για υποθαλάσσια κοιτάσματα πετρελαίου και βέβαια ο σχεδιαζόμενος αγωγός Μπουργκάς-Αλεξανδρούπολη και η θαλάσσια πλατφόρμα μεταφόρτωσης σε σούπερ-τάνκερ μέχρι και 300 χιλιάδων τόνων.
Με ερώτησή του ο ευρωβουλευτής των Οικολόγων Πράσινων Μιχάλης Τρεμόπουλος φέρνει στο Ευρωκοινοβούλιο το θέμα της ετοιμότητας και αποτελεσματικότητας του ευρωπαϊκού μηχανισμού αντιμετώπισης τέτοιων καταστροφών, την επάρκεια των ρυθμίσεων και των κανονισμών πρόληψης, το ζήτημα της αστικής ευθύνης από πλευράς των πετρελαϊκών επιχειρήσεων και ρωτά την Κομισιόν εάν είναι διατεθειμένη να προτείνει την απαγόρευση της εξόρυξης πετρελαίου από πλατφόρμες ανοιχτής θαλάσσης στην Ευρώπη, συμπεριλαμβανομένης της Αρκτικής.
Ο Μιχάλης Τρεμόπουλος δήλωσε σχετικά: «Με δεδομένη την ανεπαρκή προσοχή που δίνουν οι πετρελαϊκές επιχειρήσεις -και ιδίως η ΒΡ τα τελευταία χρόνια- στην πρόληψη ατυχημάτων αλλά και τη δίψα για γεωτρήσεις σε όλο και πιο δυσπρόσιτα κοιτάσματα, αργά ή γρήγορα θα συνέβαινε μια καταστροφή όπως αυτή που βλέπουμε σήμερα. Η τραγωδία αυτή τονίζει την ανάγκη για μια αποφασιστική και άμεση στροφή σε μείωση της κατανάλωσης και καθαρότερες μορφές ενέργειας. Απαραίτητο τμήμα μιας τέτοιας στροφής είναι αφενός η ανάληψη από πλευράς των επιχειρήσεων του πλήρους κόστους των αυστηρότερων δυνατών μέτρων πρόληψης και της ασφάλισης κινδύνου στις υφιστάμενες εγκαταστάσεις και αφετέρου ένα μορατόριουμ στην κατασκευή νέων υπεράκτιων πετρελαϊκών εγκαταστάσεων».
Για περισσότερες πληροφορίες:
Δείτε ένα χάρτη που απεικονίζει την έκταση της πετρελαιοκηλίδας στο χάρτη του Αιγαίου
Ακολουθεί το πλήρες κείμενο της ερώτησης
ΘΕΜΑ:
Αποτροπή περιβαλλοντικών καταστροφών από υπεράκτιες πετρελαϊκές εγκαταστάσεις
Έξι εβδομάδες μετά το καταστροφικό ατύχημα στον Κόλπο του Μεξικού, η πετρελαϊκή εταιρεία αλλά και η Αμερικανική κυβέρνηση δεν έχουν καταφέρει να περιορίσουν τη διαρροή πετρελαίου. Η κατάσταση επιδεινώνεται με την υποθαλάσσια χρήση εξαιρετικά τοξικών διαλυτικών όπως αναφέρει η Αμερικάνικη Υπηρεσία Προστασίας Περιβάλλοντος(1). Δημοσιεύματα(2, 3) αναφέρουν ότι η πετρελαιοκηλίδα θα επηρεάσει αρνητικά και την Ευρώπη, ενώ η Ευρωπαϊκή κοινή γνώμη ανησυχεί για ένα αντίστοιχο ατύχημα στις πλατφόρμες εξόρυξης πετρελαίου της Β. Θάλασσας.
Ερωτάται η επιτροπή:
1. Έχει αξιολογήσει τον κίνδυνο να επηρεαστεί η Ευρώπη από την πετρελαιοκηλίδα και τι μέτρα προτίθεται να λάβει σχετικά;
2. Σε περίπτωση αντίστοιχου ατυχήματος σε πλατφόρμα εξόρυξης σε Ευρωπαϊκά ύδατα, θεωρεί ότι έχει σε επιφυλακή αποτελεσματικούς μηχανισμούς απόκρισης για να τεθεί έγκαιρα και σε άμεση εφαρμογή σχέδιο ανακοπής της διαρροής και αντιμετώπισης της πετρελαιοκηλίδας; Περιλαμβάνονται εξαιρετικά τοξικοί διαλύτες στο προβλεπόμενο σχέδιο;
3. Θεωρεί ότι υπό το φως του ατυχήματος χρειάζεται αναβάθμιση των ρυθμίσεων και των κανονισμών που αφορούν στην ασφαλή εξόρυξη πετρελαίου και την πρόληψη θαλάσσιας ρύπανσης από εξορυκτικές πλατφόρμες, ή ναυτικά ατυχήματα; Είναι εξοπλισμένες οι πλατφόρμες στα ευρωπαϊκά ύδατα με συστήματα ελέγχου που φέρεται πως θα μπορούσαν να είχαν αποτρέψει την καταστροφή;
4. Είναι διατεθειμένη να προτείνει την απαγόρευση, σε Ευρωπαϊκό επίπεδο, της εξόρυξης πετρελαίου από πλατφόρμες ανοιχτής θαλάσσης, συμπεριλαμβανομένης της Αρκτικής;
5. Έχει προβλεφθεί και με ποια εργαλεία η εφαρμογή της αρχής «ο ρυπαίνων πληρώνει» σε περιπτώσεις τέτοιων εγκαταστάσεων και ατυχημάτων;
(1) http://www.epa.gov/bpspill/dispersants.html
Δευτέρα, 4 Ιανουαρίου 2010
Ονόματα 17 εταιριών, καθώς και 11 δημόσιων προσώπων με ευθύνες για σοβαρά προβλήματα νομιμότητας στις αδειοδοτήσεις επιχειρήσεων στην ευρύτερη περιοχή του Ασωπού, έδωσε σήμερα στη δημοσιότητα ο ευρωβουλευτής των Οικολόγων Πράσινων Μιχάλης Τρεμόπουλος. Τα ονόματα περιέχονται σε Έκθεση Ελέγχου του Γενικού Επιθεωρητή Δημόσιας Διοίκησης  και είχαν εξαιρεθεί από τη δημοσιοποίηση της έκθεσης, το Μάρτιο του 2008.
Οι 17 εταιρείες από την περιοχή του Ασωπού που, σύμφωνα την έκθεση, βρέθηκαν με προβλήματα νομιμότητας στις άδειες που τους είχαν χορηγηθεί, είναι οι ακόλουθες:
• ALUMINCO Α.Ε.,
• Ο (πρώην) Περιφερειάρχης Στερεάς Ελλάδος κ. Αθανάσιος Σκορδάς.
• Ο πρώην περιφερειάρχης Στερεάς Ελλάδος κ. Κωνστ. Έξαρχος.
• Ο πρώην Γεν. Γραμματέας της Νομαρχίας Βοιωτίας κ. Στ. Καστρινάκης.
• Ο Νομάρχης Βοιωτίας κ. Κλ. Περγαντάς.
• Ο πρώην Νομάρχης Βοιωτίας κ. Ν. Στάμος.
• Η αντινομάρχης Βοιωτίας κ. Αριάδνη Αγάτσα.
• Η Βοηθός Νομάρχης Βοιωτίας κ. Βασιλική Τσονόγλου-Βυλλιώτη.
• Ο Βοηθός Νομάρχης Βοιωτίας κ. Δήμος Παπαναγιώτου.
• Ο πρώην Βοηθός Νομάρχης Βοιωτίας κ. Μ. Λύγγος.
• Ο Προϊστάμενος Γεν. Διεύθυνσης Περιβάλλοντος του Υ.ΠΕ.ΧΩ.Δ.Ε. κ. Ι. Βουρνάς
• Ο πρώην Γεν. Διευθυντής του Υπουργείου Ανάπτυξης κ. Γ. Τσούκας.
Ολόκληρη η Έκθεση Ελέγχου του Γενικού Επιθεωρητή Δημόσιας Διοίκησης έχει αναρτηθεί στο http://www.oikologoiprasinoi.eu/images/stories/aswpos_ekthesielegxou_mar08.pdf
Στο Συμβούλιο της Επικρατείας εκκρεμεί προσφυγή του Ινστιτούτου Τοπικής Αειφόρου Ανάπτυξης και Πολιτισμού (ΙΤΑΠ) και της οργάνωσης «Πολίτες για τη Αειφορία» για ακύρωση της άρνησης της Νομαρχίας Βοιωτίας να ανακαλέσει τις παράνομες άδειες των εταιρειών EΠAΛME, E.A.B., MAΪΛΛHΣ, EUROPA PROFIL AΛOYMINIO και ALUMINCO. Η τελική απόφαση του ΣτΕ αναμένεται τον επόμενο μήνα.
«Τα στοιχεία της Έκθεσης Ελέγχου αναδεικνύουν την εγκληματική διαπλοκή μεγάλης έκτασης ανάμεσα στις βιομηχανίες, τις υπηρεσίες της Περιφέρειας και την αυτοδιοίκηση της περιοχής», δήλωσε ο Μιχάλης Τρεμόπουλος. «Επιβεβαιώνουν, επίσης, την υποψία ότι η παρέμβαση της προηγούμενης κυβέρνησης στο Σώμα Επιθεωρητών Περιβάλλοντος το 2005 εξυπηρετούσε συμφέροντα συγκάλυψης του συγκεκριμένου περιβαλλοντικού εγκλήματος. Είναι πλέον ώρα να σταματήσει άμεσα η ρύπανση, να αποδοθούν ποινικές και διοικητικές ευθύνες και να επιβαρυνθούν οι ρυπαίνοντες το κόστος της αποκατάστασης και των αποζημιώσεων. Η κυβέρνηση οφείλει να ανακοινώσει τι συνέχεια έχει δοθεί στις σοβαρότατες διαπιστώσεις και τις προτάσεις της Έκθεσης».
«Οι Οικολόγοι Πράσινοι απαιτούμε ένα μοντέλο Διοίκησης ικανό να προστατέψει τα πολύτιμα κοινά μας αγαθά, το νερό, τα εδάφη και τα οικοσυστήματα. Ένα τρόπο διοίκησης που θα διασφαλίζει την προστασία της  ανθρώπινης υγείας, και ένα βιώσιμο μέλλον για τα παιδιά μας, βάζοντας φρένο στην ανεξέλεγκτη και παράνομη λειτουργία όλων των εταιρειών που συνεχίζουν ακόμα και σήμερα να ρυπαίνουν . Οι ίδιες οι εταιρείες πρέπει να αντιληφθούν ότι είναι και δικό τους συμφέρον να συμμορφωθούν με την περιβαλλοντική νομοθεσία και να υιοθετήσουν καθαρές παραγωγικές διαδικασίες μειώνοντας τα απόβλητα τους» δήλωσε η Μαρία Βιτωράκη, συντονίστρια της ομάδας Περιβάλλοντος των Οικολόγων Πράσινων.
Για περισσότερες πληροφορίες: Μιχάλης Τρεμόπουλος
Μαρία Βιτωράκη
Όπως είναι γνωστό τις τελευταίες μέρες σε χείμαρρο ( ο οποίος μάλιστα πρόσφατα καθαρίστηκε) στη  περιοχή Αμπελοκήπων,  κοντά σε κατοικημένη περιοχή εμφανίστηκαν λύματα με έντονη δυσοσμία.
Αρκετοί κάτοικοι της περιοχής κατήγγειλαν το γεγονός σε στελέχη των Οικολόγων Πράσινων Ζακύνθου  που επισκέφτηκαν χθες (22/9) το απόγευμα την περιοχή για να διαπιστώσουν ότι ο χείμαρρος έχει μετατραπεί σε χαβούζα με στάσιμα βρώμικα νερά,  λάδια και άλλα απόβλητα αποτελώντας εστία μόλυνσης που υποβαθμίζει την περιοχή και απειλεί την υγεία των κατοίκων.
Με έκπληξη σήμερα διαβάσαμε στον τοπικό τύπο, ότι η επίσημη διαπίστωση της υγειονομικής Υπηρεσίας είναι ότι «πρόκειται για φύλλα  και καλάμια τα οποία έχουν σαπίσει.»
Στη Ζάκυνθο της ανευθυνότητας και της ατιμωρησίας το μόνο που σαπίζει είναι η απραξία δημόσιων οργανισμών και λειτουργών που δηλητηριάζει το περί δικαίου αίσθημα του πολίτη.
Αντί να αναζητηθεί ο ένοχος ή ένοχοι της μόλυνσης προβαίνουν σε επιπόλαια έως αστεία συμπεράσματα προσβάλλοντας τη νοημοσύνη των πολιτών και υποβαθμίζοντας για ακόμα μια φορά την ποιότητα ζωής στο νησί.
Καλούμε το εισαγγελέα να παρέμβει εμπράκτως στο ζήτημα αυτό και τις αρμόδιες αρχές να αναζητήσουν μεθόδους απορρύπανσης της περιοχής δηλώνοντας ότι οι Οικολόγοι Πράσινοι της Ζακύνθου  θα παρακολουθούν από κοντά το θέμα αυτό καθώς και όλα τα θέματα της τοπικής πολιτικής και κοινωνικής ζωής του νησιού που προσβάλουν τη ποιότητα ζωής και το περιβάλλον.
Πολιτική Κίνηση Οικολόγων Πράσινων Ζακύνθου
* που έφταιγαν για τις πυρκαγιές
Μετά την παρέμβαση των Οικολόγων Πράσινων στο Ευρωκοινοβούλιο
Έρχεται στη Θεσσαλονίκη την Τετάρτη η Ευρωπαϊκή Επιτροπή και καλεί ειδική συνάντηση για να εξετάσει τις καταγγελίες για τα συγχρηματοδοτούμενα από το Ταμείο Συνοχής έργα και δράσεις.
Ταυτόχρονα, έφτασε ήδη η απάντηση της Ευρωπαϊκής Επιτροπής στην παρέμβαση των Οικολόγων Πράσινων και προειδοποιεί ότι θα λάβει μέτρα.
Αναλυτικότερα:
Η ειδική συνάντηση για το έργο «Αποκατάσταση λίμνης Κορώνειας Ν. Θεσσαλονίκης» πραγματοποιείται μετά από αίτηση των υπηρεσιών της Ευρωπαϊκής Επιτροπής την παραμονή της 5ης Επιτροπής Παρακολούθησης Ταμείου Συνοχής, για να εξετάσει την πρόοδο υλοποίησης του συγχρηματοδοτούμενου από το Ταμείο Συνοχής έργου, των λοιπών δράσεων που περιλαμβάνονται στην Προγραμματική Σύμβαση καθώς και για την πορεία εκπλήρωσης των ειδικών όρων που έχουν συμπεριφερθεί στην εγκριτική απόφαση.
Επιπλέον, μέσω του Ευρωπαϊκού Πράσινου Κόμματος έφτασε η απάντηση της Ευρωπαϊκής Επιτροπής στα χέρια του Ευρωβουλευτή –πλέον- των Οικολόγων Πράσινων Μιχάλη Τρεμόπουλου για το θέμα της λίμνης Κορώνεια, που είχε τεθεί τον Απρίλιο σε ειδική παρουσίαση στο Ευρωκοινοβούλιο και στην Ευρωπαϊκή Επιτροπή αλλά και με ειδική επερώτηση της Πράσινης Ευρωβουλευτού Satu Hassi.
Στην απάντησή της η Επιτροπή παρατηρεί μεταξύ άλλων ότι:
* Το πρόγραμμα για την αποκατάσταση της λίμνης δεν παρέμεινε στο προκαθορισμένο χρονοδιάγραμμα λόγω τεχνικών και διοικητικών δυσκολιών.
* Η Επιτροπή με δική της πρωτοβουλία έχει αρχίσει να ερευνά εάν οι οδηγίες 92/43 (οδηγία οικοτόπων), 2006/11 (για τη ρύπανση που προκαλείται από ορισμένες επικίνδυνες ουσίες που εκχέονται στο υδάτινο περιβάλλον) και 91/217 (σχετικά με τη διαχείριση αστικών λυμάτων) εκπληρώνονται στην περιοχή, και εάν οι σχετικές απαιτήσεις δεν υλοποιούνται, θα λάβει μέτρα.
Στους κόλπους των Οικολόγων Πράσινων υπάρχει ικανοποίηση για το γεγονός της γρήγορης κινητοποίησης της Ευρωπαϊκής Επιτροπής και εκφράζεται η ελπίδα ότι θα μπορέσουν τουλάχιστον να τροποποιηθούν τα πιο προβληματικά στοιχεία του προγράμματος αποκατάστασης της λίμνης, όπως π.χ. αυτό που προβλέπει αποκατάσταση της επικοινωνίας με τη λίμνη Βόλβη, η οποία βρίσκεται σε πολύ καλύτερη οικολογική κατάσταση και θα υποστεί σοβαρές αλλοιώσεις σε περίπτωση που πραγματοποιηθεί ένα τέτοιο υποέργο.
Επίσης, θεωρούν σημαντικό ότι θα εξεταστεί και η πορεία του αγροπεριβαλλοντικού προγράμματος για τη μείωση της νιτρορύπανσης στην περιοχή του Δικτύου ΦΥΣΗ 2000 των λιμνών Κορώνεια και Βόλβης, καθώς αποτελεί αναπόσπαστο στοιχείο του συνολικού προγράμματος, στο οποίο όχι δεν δόθηκε η πρέπουσα βαρύτητα αλλά μπήκε από τη Νομαρχία Θεσσαλονίκης και το ΥΠΕΧΩΔΕ σε εθελοντικά βάση, με πενιχρά αποτελέσματα.
Οι Οικολόγοι Πράσινοι συνεχίζουν να πιστεύουν ότι η ασύνετη χρήση του οικοσυστήματος της Κορώνειας επί δεκαετίες μπορεί και πρέπει να αντιμετωπισθεί με κατάλληλες ενέργειες. Ουσιαστική λύση θα ήταν η αλλαγή του γεωργικού μοντέλου της υδροβόρας και βασισμένης στα χημικά γεωργίας και βέβαια το σταμάτημα της ρύπανσης από βιομηχανικά απόβλητα, αστικά λύματα και γεωργικά απόβλητα.
Ερώτηση προς την Ευρωπαϊκή Επιτροπή κατέθεσαν χθες οι Οικολόγοι Πράσινοι, μέσω των ευρωπαίων συναδέλφων τους στο Ευρωκοινοβούλιο.
Την πρωτοβουλία είχε ο νομαρχιακός σύμβουλος Θεσσαλονίκης και επικεφαλής του ευρωψηφοδελτίου των Οικολόγων Πράσινων Μιχάλης Τρεμόπουλο ς και την ερώτηση, που θα έλθει για συζήτηση στην Ολομέλεια, κατέθεσε η Πράσινη ευρωβουλευτής Satu Hassi .
Η Satu Hassi  είναι αντιπρόεδρος της Επιτροπής Περιβάλλοντος, Δημόσιας Υγείας και Ασφάλειας των Τροφίμων του ευρωκοινοβουλίου, καθώς και πρώην Υπουργός Περιβάλλοντος της Φινλανδίας (1999-2002).
Αναλυτικά στοιχεία για την πορεία των έργων αποκατάστασης της λίμνης Κορώνεια έχει καταθέσει ήδη στην Ευρωπαϊκή Επιτροπή στις Βρυξέλλες ο Μ. Τρεμόπουλος, με προτάσεις διεξόδου για την αποκατάσταση της λίμνης. (Διαβάστε όλο το υπόμνημα πατώντας ΕΔΩ ).
Οι Οικολόγοι Πράσινοι, με την υποστήριξη των Πράσινων στο Ευρωκοινοβούλιο, έφεραν το θέμα της Κορώνειας , της ρύπανσης του Ασωπού  αλλά και του Κορινθιακού  με μια σειρά δράσεων, το διήμερο 14 και 15 Απριλίου, στις Βρυξέλες, στο Ευρωπαϊκό Κοινοβούλιο και στην Ευρωπαϊκή Επιτροπή, για να βρεθούν λύσεις σε αυτά τα περιβαλλοντικά εγκλήματα ευρωπαϊκής σημασίας.
«Πρόκειται για χαρακτηριστικές περιπτώσεις αποτυχίας του μοντέλου οικονομικής ανάπτυξης και κοινωνικής ευημερίας αλλά και της μη εφαρμογής της ευρωπαϊκής περιβαλλοντικής πολιτικής»  τόνισε ο Μ. Τρεμόπουλος.
Στο 11σέλιδο υπόμνημά του ο Μ. Τρεμόπουλος, τόνισε πως η κυβέρνηση και η ηγεσία του ΥΠΕΧΩΔΕ έχουν εγκαταλείψει το περιβάλλον και τη διαχείριση των ευαίσθητων οικοσυστημάτων, όπως αυτό της Κορώνειας , στην τύχη τους. Αλλά και η διοίκηση της Νομαρχίας με την τακτική της ολιγωρίας, την αδυναμία να ανταποκριθεί στις σύγχρονες απαιτήσεις, τη συνταύτιση με μικρά και μεγάλα συμφέροντα και αδιαφανείς διαδικασίες, οδηγεί τη λίμνη σε οριστικό θάνατο.
Η ασύνετη χρήση του οικοσυστήματος της Κορώνειας επί δεκαετίες μπορεί και πρέπει να αντιμετωπισθεί με κατάλληλες ενέργειες. Ουσιαστική λύση θα ήταν η αλλαγή του γεωργικού μοντέλου της υδροβόρας και χημικοσυντηρούμενης γεωργίας και βέβαια το σταμάτημα της ρύπανσης από βιομηχανικά απόβλητα, αστικά λύματα και γεωργικά απόβλητα.
Τι έγινε στις Βρυξέλλες
Αντιπροσωπεία των Οικολόγων Πράσινων (μεταξύ των οποίων και οι Μ. Τρεμόπουλος και ο συντονιστής της εκλ. καμπάνιας Ν. Χρυσόγελος), συναντήθηκε με στελέχη διευθύνσεων της Ευρωπαϊκής Επιτροπής που χειρίζεται τα θέματα των νερών και των αποβλήτων καθώς και με τον Δ. Γιωτάκο, Δ/ντή του Γραφείου του Επιτρόπου για το Περιβάλλον. Στις συναντήσεις συζητήθηκε η παραβίαση μιας σειράς ευρωπαϊκών οδηγιών που αφορούν τα νερά, τα υπόγεια νερά, τη διαχείριση των βιομηχανικών αποβλήτων, τη λειτουργία βιομηχανικών εγκαταστάσεων καθώς και την ευθύνη του ρυπαίνοντα να αποκαταστήσει την ζημιά που έχει προκαλέσει.
Στην ημερίδα που οργανώθηκε στο Ευρωπαϊκό Κοινοβούλιο από τους Οικολόγους Πράσινους και το Ινστιτούτο Τοπικής Αειφορίας και Πολιτισμού (Βοιωτία), με την υποστήριξη των Πράσινων Ευρωβουλευτών, συμμετείχαν στελέχη της Ευρωπαϊκής Επιτροπής από τις Διευθύνσεις Περιβάλλοντος και Υγείας, Πράσινοι Ευρωβουλευτές και επιστημονικά στελέχη των Πρασίνων, επιστήμονες, τοπικοί φορείς, εκπρόσωποι των Οικολόγων Πράσινων ενώ έκαναν παρέμβαση και οι Έλληνες ευρωβουλευτές κκ  Παπαδημούλης  και Παπαστάμκος .
Μήνυμα έστειλε ο Επίτροπος για το Περιβάλλον κ Στ. Δήμας , στο οποίο τόνιζε ότι «υποστηρίζει όλες τις πρωτοβουλίες για την προστασία της περιοχής από τη ρύπανση».
Οικολόγοι Πράσινοι  μέλος του ΕΥΡΩΠΑΪΚΟΥ ΠΡΑΣΙΝΟΥ ΚΟΜΜΑΤΟΣ
Ένα μήνα τώρα η Φθιώτιδα ζει στο ρυθμό των τραγικών εξελίξεων στον Μαλιακό. Ο θάνατος των ψαριών έδωσε την αφορμή σε όλους να αναρωτηθούμε τι έχουμε και τι δεν έχουμε κάνει σε σχέση με την ρύπανση του Κόλπου.
Οι αδικαιολόγητες καθυστερήσεις της Νομαρχιακής Αυτοδιοίκησης και των υπηρεσιών της ήταν αναμενόμενη. Είναι η συνέχεια της απαράδεκτης ως τώρα έλλειψης μηχανισμών προληπτικού ελέγχου των εστιών ρύπανσης και της εφαρμογής της νομοθεσίας. Με τις καθυστερήσεις και τις αντιφατικές προσεγγίσεις, στα αίτια του θανάτου των ψαριών, της Νομαρχιακής Αυτοδιοίκησης, καλλιεργήθηκε στη μικρή μας κοινωνία η έλλειψη εμπιστοσύνης και ενισχύθηκε η αναξιοπιστία των αρμόδιων φορέων και υπηρεσιών.
Ανεξάρτητα από τα αίτια του θανάτου των ψαριών, ο Μαλιακός αργοπεθαίνει. Με την έννοια αυτή απαιτούνται μέτρα “έκτακτης ανάγκης” για την σωτηρία του, όπως:
• Μόνιμη εγκατάσταση δικτύου σταθμών μέτρησης της ποιότητας των νερών του κόλπου και των νερών του Σπερχειού
• Αναβάθμιση του Τμήματος Περιβάλλοντος της ΝΑΦ σε Διεύθυνση με την ανάλογη στελέχωση
• Άμεση καταγραφή όλων των “εν δυνάμει” εστιών ρύπανσης, ιδιαίτερα των βιομηχανικών μονάδων και των ελαιοτριβείων
• Αυστηρός έλεγχος και εφαρμογή της νομοθεσίας και της οδηγίας "ο ρυπαίνων πληρώνει". Αυστηρός έλεγχος στην εφαρμογή των Μελετών Περιβαλλοντικών Επιπτώσεων σε όλες τις παλιές και νέες επιχειρήσεις
• Άμεσο κλείσιμο όλων των παράνομων χωματερών κατά μήκος της κοίτης του Σπερχειού και αποκατάστασή τους.
• Έλεγχος για τη σωστή λειτουργία των βιολογικών καθαρισμών Λαμίας και Καμένων Βούρλων και άμεση επέκταση του βιολογικού καθαρισμού της Λαμίας
• Πρόγραμμα για τη λειτουργία των βιολογικών καθαρισμών Σπερχειάδας - Μακρακώμης και Στυλίδας και αντίστοιχο έργο μεταφοράς των λυμάτων των οικισμών στο βιολογικό της Λαμίας
• Εφαρμογή προγράμματος απονιτροποίησης όλων των καλλιεργήσιμων εκτάσεων στην κοιλάδα του Σπερχειού και ενίσχυση των προγραμμάτων βιολογικής γεωργίας
Για τη βιώσιμη ανάπτυξη της περιοχής του Μαλιακού απαιτείται Ολοκληρωμένη Μελέτη Διαχείρισης της παράκτιας ζώνης του Κόλπου, που να περιλαμβάνει εκείνες τις οικονομικές δραστηριότητες, οι οποίες είναι συμβατές με την προστασία του θαλάσσιου και του παράκτιου περιβάλλοντος, όπως ο οικοτουρισμός, η αλιεία, η βιολογική γεωργία με κύριο άξονα την ελιά και η ενίσχυση των τοπικών ποικιλιών και των τοπικών προϊόντων. Ένα μοντέλο ανάπτυξης που να σέβεται τους φυσικούς πόρους με βάση την αρχή της βιωσιμότητας.
Αυτά μπορούν να γίνουν πράξη μέσα από έναν ειλικρινή διάλογο και με την συμμετοχή των φορέων και των κατοίκων της περιοχής. Οι Οικολόγοι Πράσινοι θα είμαστε παρόντες σ’ αυτή την προσπάθεια, όπως ήμασταν παρόντες όλο αυτό το διάστημα με τις επισημάνσεις και τις προτάσεις  μας.
Οικολόγοι Πράσινοι Φθιώτιδας
Αν πάλι όχι, στο «κόψιμο», θα βγει το βιοπαθολογικό αποτέλεσμα.
Οι αγρότες και η κοινή γνώμη, γύρω από την υπόθεση του περιώνυμου ποταμού, περιμένουν να βρεθούν οι λύσεις, γι’ αυτό το περιβόητο εξασθενές χρώμιο, που γίνεται και τρισθενές και στη συνέχεια μέγα ερωτηματικό. Πρέπει ν’ ανησυχούμε, για τα γεωργικά προϊόντα; Οι κάτοικοι θα βρουν μια απάντηση, μια λύση, στο άμεσο μέλλον;
Γιατί από περιβαλλοντικούς ελέγχους και γραφειοκρατικές επεξεργασίες εποπτικών οργάνων, πήξαμε! Να φύγουν ή να παραμείνουν οι κάτοικοι; Φτάνουν οι υπογραφές, για ν’ αντιμετωπιστεί το πρόβλημα; Αυτή η λογική της συλλογής υπογραφών αμερικανικής έμπνευσης (petitions, το λένε εκεί), λίγο θολούρα θυμίζει. Σαν τις υπογραφές υπέρ του αφοπλισμού. Σαν τις υπογραφές του Χριστόδουλου, για τις ταυτότητες. Σαν τις υπογραφές συμπαράστασης, στα θύματα της Γάζας και του Νταρφούρ.
Τα τελευταία χρόνια, έχουμε γεμίσει εκατομ. σελίδων με υπογραφές.
Τελικά, είναι αποτελεσματικό μέσον αυτή ή εφετζίδικη κίνηση. Από την Κούνεβα, μέχρι τον Ελαιώνα, βάζεις σ’ ένα χαρτί όνομα και τηλέφωνο, άντε και E-mail και ξεμπέρδεψες με την καθημερινή σου παρέμβαση. Το χρέος σου το έκανες. Ρίχνεις και δυο ευρουλίνια στο κουμπαρά, για τον «αγνό σκοπό» και τραβάς το δρόμο σου…
Μόνοι μένουν αυτοί, που έχουν το πρόβλημα. Μόνοι είναι αυτοί, που κάθονται εκεί στη γωνία κι επιμένουν στην άλλη άποψη. Της δράσης της αφύπνισης της κοινής γνώμης.
ΟΙ ΜΕΓΑΛΟΙ ΕΛΛΗΝΕΣ
Φυσικά υπάρχουν και οι πονηροί, που με πρόσχημα την υπογραφή σου για τον «ιερό σκοπό», κάνουν και μπίζνες. Παίρνουν τις σελίδες με τις πάμπολλες υπογραφές που έβαλες στο site του αγωνιστικού ραδιοφώνου (για το περιβάλλον) και το εμφανίζουν ενώπιον του διαφημιστή.
Ορίστε λένε. Τόσες υπογραφές, απ’ εδώ τόσες απ’ εκεί, τόσες από παραπέρα. Σύνολο αρκετό, για να πληρώσεις ακριβότερα τη διαφήμιση, που θα βάλεις στο σταθμό μας. Είναι κι αυτό ένα μέτρο κοινωνικής παρέμβασης. Γιατί χωρίς διαφημίσεις, δεν μπορεί να έχεις ακριβοπληρωμένους μεγαλοδημοσιογράφους, που δεν κοιμούνται τα βράδια, από την αγωνία τους για τον Ασωπό!
«Το ξέρω», μου λες. «Μα τι να κάνω; Αυτοί έχουν τα μέσα. Απ’ αυτούς εξαρτόμαστε»! Κι έτσι το γαϊτανάκι της κοινωνικής παρέμβασης, καλά κρατεί. Αναμένουμε την επέμβαση του Θεού. Μόνο η ίδια η ζωή, δίνει τις πρέπουσες λύσεις.
«Έτσι δεν είναι Παπα-Γιάννη; Συγχώρεση και εγκαρτέρηση»!
Μπροστά λοιπόν στα κάλλη, τι είναι ο πόνος; Μπροστά στην προβολή του image, όλα τα καταπίνουμε…
Γι’ αυτό σου λέω. Φάε τις φακές. Πούλα τα πρωτοτόκια των ιδεών σου, για ένα πιατάκι, όπως ο Ησαύ (το γιο του Ισάκ). Κι άσε τους άλλους εκεί, στον κάμπο της Βοιωτίας, να καρτερούν την 8η Ιουνίου, του Αγίου Πνεύματος, τότε που θα έρθει ο «διαφωτισμός εξ Ευρώπης».
Οι φακές του Ασωπού, θα πάνε στις Βρυξέλλες και θα είναι εύγεστες. Γιατί εκεί τις συμπληρώνουν με μπέικον, από γουρουνάκια, που μπορεί να έχουν ταϊστεί μ’ επικίνδυνες ορμόνες.
Ποιος ξέρει, όλα αυτά, μπορεί να είναι και για το καλό μας. Μερικοί μπροστά στην παγκόσμια οικονομική κρίση, μιλάνε για τον υπερπληθυσμό.
Μαζευτήκαμε πολλοί και πρέπει ν’ αραιώνουμε…
Η συνεχιζόμενη ρύπανση της ευρύτερης περιοχής από την ανεξέλεγκτη διαχείριση των αποβλήτων βιομηχανιών της περιοχής των Οινοφύτων είναι ένα τεράστιο οικολογικό, πολιτικό και οικονομικό σκάνδαλο. Η λύση δεν είναι να κρύψουμε το πρόβλημα κάτω από το χαλί αλλά να το επιλύσουμε ώστε να εξασφαλιστούν συνθήκες παραγωγής στη βιομηχανία και στη γεωργία που δεν θα μεταφέρουν μέρος του κόστους στην υγεία των πολιτών, το περιβάλλον και τις άλλες οικονομικές δραστηριότητες.
Από τον Αύγουστο του 2007, όταν για πρώτη φορά δημοσιοποιήθηκε το πρόβλημα της ρύπανσης των υπόγειων νερών των περιοχών του Ασωπού ποταμού,  η περιβαλλοντική υποβάθμιση συνεχίζεται χωρίς να έχουν αποδοθεί ευθύνες στους ρυπαίνοντες – κατά παράβαση της ευρωπαϊκής Οδηγίας για την  Περιβαλλοντική Ευθύνη. Η τότε σχετική ανακοίνωση του Υπουργού κ. Σουφλιά για την αντιμετώπιση του προβλήματος αφορούσε στην ταυτοποίηση των ρυπογόνων δραστηριοτήτων  πέριξ του ποταμού. Τι έχει κάνει το ΥΠΕΧΩΔΕ από τότε; Ακόμα και σήμερα δεν έχουν ταυτοποιηθεί οι βιομηχανίες που έχουν την κύρια ευθύνη για τη ρύπανση – αν και είναι σχετικά εύκολο με βάση την παραγωγική τους διαδικασία και άλλους παράγοντες που μπορούν να εξεταστούν - ώστε να αναλάβουν και το πλήρες κόστος της εξυγίανσης των ρυπασμένων νερών και εδαφών καθώς και της αποκατάστασης της περιβαλλοντικής, κοινωνικής και οικονομικής βλάβης  που έχουν προκαλέσει, σύμφωνα με την αρχή «ο ρυπαίνων πληρώνει».
«Η απουσία λύσεων συνεχίζει να μεταφέρει το κόστος στην κοινωνία»  δήλωσε η Μαρία Βιτωράκη, συντονίστρια θεμάτων νερού των Οικολόγων Πράσινων. «Τα πρόσφατα γεγονότα με ακραίες επιθέσεις και βιαιοπραγίες εκ μέρους μικρής μερίδας αγροτών σε ενεργούς πολίτες της περιοχής των Οινοφύτων, που είχαν σαν αποτέλεσμα τον τραυματισμό του π. Γιάννη Οικονομίδη , του ακτιβιστή που χρόνια τώρα αγωνίζεται για να αναστραφεί η πορεία  της ραγδαίας  υποβάθμισης της περιοχής, να βελτιωθεί η ποιότητα ζωής των κατοίκων και να προστατευθεί η υγεία τους, καταδεικνύει με τον πιο θλιβερό τρόπο πως η κρίση στην περιοχή της Βοιωτίας δεν είναι μόνο περιβαλλοντική αλλά έχει και βαθιές κοινωνικές αλλά και οικονομικές διαστάσεις».
«Το κόστος της ρύπανσης των νερών, εδαφών και της ατμόσφαιρας σήμερα μεταφέρεται στην κοινωνία  που πληρώνει τις συνέπειες της κρίσης που άλλοι δημιούργησαν» δήλωσε ο Νίκος Χρυσόγελος, μέλος της Γραμματείας των Οικολόγων Πράσινων. «Οι αγρότες πλήττονται δραματικά από την υποβάθμιση της περιοχής εφόσον τα παραγόμενα αγροτικά και κτηνοτροφικά προϊόντα δεν θεωρούνται ασφαλή όταν παράγονται σε ένα επιβαρυμένο περιβάλλον και χάνουν την αξία τους. Θα πρέπει, όμως, το σύνολο της τοπικής κοινωνίας να αντιληφθεί ότι η κύρια αιτία αυτής της κρίσης είναι η  ανεξέλεγκτη λειτουργία των βιομηχανικών μονάδων της περιοχής και η αποτυχία της  διοίκησης να επιβάλλει την εφαρμογή της περιβαλλοντικής νομοθεσίας και να εξασφαλίσει καθαρή βιομηχανική παραγωγή. Το πρόβλημα πρέπει να αναδειχθεί και να αντιμετωπιστεί σε όλες του τις διαστάσεις και όχι να κρυφτεί κάτω από το χαλί. Οι Οικολόγοι Πράσινοι θεωρούμε απαραίτητο τον ολοκληρωμένο έλεγχο των παραγόμενων τροφίμων στην ευρύτερη περιοχή του Ασωπού και την ενημέρωση των καταναλωτών σε σχέση με την ασφάλεια τους. Οποιαδήποτε οικονομική ζημιά δημιουργηθεί στους αγρότες/κτηνοτρόφους της περιοχής πρέπει να αποκατασταθεί με βάση την αρχή «ο ρυπαίνων πληρώνει».
Αναλυτικά για το θέμα της ρύπανσης του Ασωπού
Οι Οικολόγοι Πράσινοι υποστηρίζουν τις πρωτοβουλίες για ανθρώπινες συνθήκες ζωής και εργασίας, για προστασία της υγείας και του περιβάλλοντος, για καθαρή παραγωγή στη Βοιωτία  Καλούν σε μαζική συμμετοχή στην καμπάνια συλλογής υπογραφών. Φέρνουν το θέμα μέσα στο Ευρωκοινοβούλιο με εκδήλωση τον Απρίλιο σε συνεργασία με την Ομάδα των Πρασίνων Ευρωβουλευτών.
ΥΠΑΡΧΟΥΝ ΛΥΣΕΙΣ, αλλά αυτές σίγουρα δεν είναι τα πρόστιμα που επιβάλλει το ΥΠΕΧΩΔΕ τα οποία δεν εκφράζουν την αρχή «ο ρυπαίνων πληρώνει» αλλά περισσότερο την αρχή «ο πληρώνων συνεχίζει να ρυπαίνει». Ακόμα  τα πρόστιμα που έχουν επιβληθεί – αν και όποτε εισπράττονται – δεν φαίνεται να διατίθενται για τον καθαρισμό και την εξυγίανση της ρυπασμένης περιοχής. Το ΥΠΕΧΩΔΕ οφείλει να πληροφορήσει τις τοπικές κοινωνίες τι ποσό έχει εισπραχθεί από την επιβολή των προστίμων και τι έχει επενδυθεί στην απορρύπανση της περιοχής;
Εταιρείες της περιοχής όπως η Ελληνική Αεροπορική Βιομηχανία, η EUROPA PROFIL ΑΛΟΥΜΙΝΙΟ ΑΒΕ, η ALUMINCO AE, και η BERLING AEBE  στις οποίες έχουν επιβληθεί πρόστιμα από το ΥΠΕΧΩΔΕ, συνεχίζουν να διαθέτουν  πιστοποίηση για Συστήματα Περιβαλλοντικής Διαχείρισης. Τι ακριβώς σημαίνει στις περιπτώσεις αυτές η  πιστοποίηση και πώς εφαρμόζεται; Ρωτάμε  τον αρμόδιο φορέα Διαπίστευσης (ΕΣΥΔ) και την Ελληνική Επιτροπή EMAS (ΥΠΕΧΩΔΕ) πώς σχολιάζει το παραπάνω;
Με ευθύνη του ΥΠΕΧΩΔΕ  δεν υπάρχει ακόμα και σήμερα χαρτογράφηση των ρυπασμένων περιοχών ούτε έχει πραγματοποιηθεί - δημοσιευτεί αναλυτική υδρογεωλογική μελέτη που να δείχνει την έκταση της ρύπανσης, τους κύριους ρύπους και τις τάσεις διασποράς/μετακίνησης τους στα υπόγεια  νερά. Η ρύπανση εξαπλώνεται με γρήγορους ρυθμούς και δεν γίνεται καμιά προσπάθεια περιορισμού της, ώστε να προστατευθούν αποτελεσματικά τα υδατικά αποθέματα που δεν έχουν επιβαρυνθεί μέχρι σήμερα (π.χ  αποθέματα Μαυροσουβάλας) αλλά κινδυνεύουν στο άμεσο μέλλον. Πότε θα ξεκινήσει η  υδρογεωλογική μελέτη για την οποία έχει ήδη υποβάλλει λεπτομερή πρόταση το ΙΓΜΕ στο ΥΠΕΧΩΔΕ,, από ποιον και πότε θα δοθεί στη δημοσιότητα;
Κατά παράβαση της Ευρωπαϊκής νομοθεσίας (Οδηγία Πλαίσιο για τα νερά 2000/60/ΕΚ), δεν υπάρχει σχέδιο διαχείρισης και πρόγραμμα παρακολούθησης της υδρολογικής λεκάνης του Ασωπού ποταμού για την κατάσταση των νερών (επιφανειακών και υπόγειων). Πότε θα ξεκινήσει το πρόγραμμα παρακολούθησης, ποιος θα το εφαρμόσει; Ποιος θα αναλάβει την εκπόνηση του διαχειριστικού σχεδίου της λεκάνης απορροής και πότε θα το διεκπεραιώσει; Ποιος θα αναλάβει τη διαβούλευση με τους πολίτες που επιτάσσει η εφαρμογή της Οδηγίας και πότε;
Οι ΟΙΚΟΛΟΓΟΙ ΠΡΑΣΙΝΟΙ συμμετέχουμε και στηρίζουμε τον αγώνα των τοπικών κοινωνιών για την αντιμετώπιση της ρύπανσης στις περιοχές του Ασωπού και την εξεύρεση κοινωνικά δίκαιων, βιώσιμων λύσεων που προστατεύουν την ανθρώπινη υγεία και τα οικοσυστήματα ενώ προωθούν υπεύθυνες οικονομικές και παραγωγικές δραστηριότητες.
Ζητάμε ολοκληρωμένο έλεγχο των βιομηχανικών δραστηριοτήτων για συμμόρφωσή τους με τους νέους εγκεκριμένους περιβαλλοντικούς όρους και δημοσιοποίηση των αποτελεσμάτων στο διαδικτυακό τόπο του ΥΠΕΧΩΔΕ. Προτείνουμε  η βιομηχανία, η τοπική κοινωνία αλλά και η κεντρική διοίκηση να συμφωνήσουν σε ένα σχέδιο για βαθιές αλλαγές στην παραγωγική διαδικασία των βιομηχανιών της περιοχής, στην βάση της «καθαρής» παραγωγής, των πράσινων τεχνολογιών και της πράσινης χημείας. Στηρίζουμε μια υπεύθυνη οικονομία και βιομηχανία καθώς και τη δημιουργία του αναγκαίου νομοθετικού, οικονομικού και φορολογικού πλαισίου (πχ μείωση του ΦΠΑ για υπηρεσίες, προϊόντα που θα συμβάλλουν στην καθαρή παραγωγή, φορολογικά κίνητρα, ειδικά προγράμματα συν-χρηματοδότησης ειδικά για την περιοχή) για την ενθάρρυνση των αλλαγών και των επενδύσεων που απαιτούνται.
Οι ΟΙΚΟΛΟΓΟΙ ΠΡΑΣΙΝΟΙ σε συνεργασία και με τις τοπικές κοινωνίες ζητάμε από τους πολίτες να κινητοποιηθούν και να συμβάλλουν στη λύση. Θα φέρουμε το θέμα στο ευρωκοινοβούλιο μέσω των Πρασίνων Ευρωβουλευτών καθώς και στις υπηρεσίες της Επιτροπής.
• Στις αρχές Απριλίου, οι Οικολόγοι Πράσινοι οργανώνουμε εκδήλωση στο Ευρωκοινοβούλιο με Θέμα: Τα προβλήματα εφαρμογής της Οδηγίας Πλαίσιο για τα νερά: χαρακτηριστικές περιπτώσεις Ασωπός, Κορώνεια, Κορινθιακός.
• Προτείνουμε μαζική υπογραφή του Κειμένου / Ψηφίσματος του Ραδιοτηλεοπτικού Σταθμού ΣΚΑΪ από τους Πολίτες ως μέσο αντίδρασης στη συνεχιζόμενη υποβάθμιση του Ασωπού και των Οινοφύτων.
• Καλούμε το Υ.ΠΕ.ΧΩ.Δ.Ε. και το Σώμα Επιθεωρητών Περιβάλλοντος να ελέγξουν με κάθε διαθέσιμο και αποτελεσματικό τεχνολογικό μέσο (χρήση ενδο-καμερών), τους νόμιμους αγωγούς, αλλά και τις παράνομες διακλαδώσεις - διασυνδέσεις σε αυτούς, άλλων παράνομων και ρυπογόνων αγωγών.
• Καλούμε την Νομαρχιακή Αυτοδιοίκηση Βοιωτίας να ελέγξει κάθε αδειοδοτημένη αλλά και τις μη αδειοδοτημένες παραγωγικές εγκαταστάσεις της περιοχής.
• Καλούμε το Ε.ΣΥ.Δ. & το Τμήμα Διεθνών Δραστηριοτήτων & Ε.Ε. του Υ.ΠΕ.ΧΩ.Δ.Ε. (Γραφείο & Επιτροπή EMAS) να ελέγξουν την αξιοπιστία των Πιστοποιητικών ISO14001 & ΕΜΑS και να ενημερώσει για τα μέτρα που ελήφθησαν κατά των Φορέων Πιστοποίησης που είχαν εκδώσει τα εν θέματι πιστοποιητικά.
• Καλούμε, το Σώμα Επιθεωρητών του Υ.ΠΕ.ΧΩ.Δ.Ε.  να ελέγχουν ενδελεχώς, τις αγορές – προμήθειες α’ & β’ υλών των υπό επιθεώρηση εταιρειών, για να έχουν πλήρη εικόνα των ποιοτικών και ποσοτικών χαρακτηριστικών των παραγόμενων αποβλήτων.
• Καλούμε τους νέους επιστήμονες αλλά και τους λοιπούς ενεργούς πολίτες της περιοχής Βοιωτίας – Ευβοίας και Βόρειας Αττικής που έχουν γνώσεις ή/και ευαισθησίες σε θέματα περιβάλλοντος να ενισχύσουν τις προσπάθειες των κατοίκων, των Τοπικών Φορέων Δράσης για την σωτηρία του Ασωπού, του Ι.Τ.Α.Π. και των Οικολόγων  Πρασίνων.
Δεν θα επιτρέψουμε να συνεχίζει να αποτελεί η περίπτωση του Ασωπού όχι μόνο χαρακτηριστικό παράδειγμα αποτυχημένης περιβαλλοντικής πολιτικής αλλά  και χαρακτηριστική περίπτωση περιβαλλοντικής και κοινωνικής διαφθοράς της πολιτικής εξουσίας.
ΟΙΚΟΛΟΓΟΙ ΠΡΑΣΙΝΟΙ
Όταν αδιαφορούν για την ίδια  την υγεία των πολιτών πως να ενδιαφερθούν για την προστασία του Εθνικού Θαλάσσιου Πάρκου;
Σύμφωνα με την αυτοψία του Τμήματος Περιβάλλοντος της Νομαρχίας και του Υγειονομικού θα πρέπει  να ασκηθεί ποινική δίωξη κατά του Συνδέσμου Καθαριότητας. Εσίς τι λέτε κύριε Εισαγγελέα;
Τι λέει για όλα αυτά ο Φορέας Διαχείρισης του ΕΘΠΖ και γιατί δεν αντιδράει στην "λειτουργία" ενός κορεσμένου ΧΥΤΑ μέσα στα όρια της προστατευόμενης περιοχής;
Oι Οικολόγοι Πράσινοι μετά από καταγγελίες κατοίκων της Ιτέας Γόννων πραγματοποίησαν επιτόπια καταγραφή του προβλήματος του εγκαταλελειμμένου εργοταξίου και του νέου που πρόκειται να γίνει στην περιοχή. Διαπιστώθηκαν δύο σοβαρά ζητήματα το 1ο αφορά τα έργα αποκατάστασης που δεν έγιναν ποτέ, έργα που όφειλε να κάνει από το 2003 ο ΕΡΓΟΣΕ Α.Ε.  όπως προβλέπονται και από την σύμβαση, με επιτηρητή την Δασική υπηρεσία.
Ένα εργοτάξιο που με την λειτουργία του δημιούργησε πλήθος προβλημάτων υγείας στους κατοίκους για μια 10ετια, όταν έπαψε να δουλεύει άφησε τα χαλάσματα να στέκουν εκεί. Το 2ο πρόβλημα αφορά την δημιουργία του νέου εργοταξίου όπου χωρίς καμία
άδεια και καταλαμβάνοντας δημόσια έκταση άρχισε να στήνεται στα όρια του χωριού και σε απόσταση περίπου 100 μέτρων. Οι κάτοικοι έχοντας το αρνητικό προηγούμενο βλέπουν με τρόμο την προοπτική ενός εργοταξίου που θα δουλεύει 24 ώρες το 24ωρο, θα γεμίζει τα πνευμόνια των παιδιών τους με τόνους σκόνης και θα είναι πηγή 24ωρης ηχορύπανσης.
Έτσι καλούμε τον κάθε εμπλεκόμενο να δει την ανθρώπινη πλευρά των προβλημάτων αυτών.
Το παλιό εργοτάξιο είναι ανάγκη να αποκατασταθεί όπως προβλέπεται από την σύμβαση και το νέο να μεταφερθεί σε μια περιοχή όπου σαφώς θα είναι μακριά από κατοικημένη περιοχή και θα προκύψει μετά από περιβαλλοντική μελέτη και κοινωνική διαβούλευση και
όχι επειδή βολεύει ή στοιχίζει λιγότερο.
Ας μπούμε στη θέση αυτών των κατοίκων που θα είναι υποχρεωμένοι να εισπνέουν όλο το 24ωρο την σκόνη, που θ’ ακούν όλο το 24ωρο τον θόρυβο των σπαστήρων. Ποιος λογικός άνθρωπος θα επέλεγε να ζήσει αυτός και τα παιδιά του σε τέτοιο περιβάλλον?
Ως Οικολόγοι Πράσινοι δεσμευόμαστε να σταθούμε στο πλευρό των κατοίκων
της Ιτέας και ν’ ασκήσουμε την μεγαλύτερη δυνατή πίεση ώστε το εργοτάξιο να μεταφερθεί σε άλλη περιοχή όπου η κοινωνική και περιβαλλοντική όχληση θα είναι η μικρότερη δυνατή.
Να αποσυρθεί άμεσα η μήνυση εναντίον της τέως Γενικής Επιθεωρήτριας Περιβάλλοντος κ. Μαργαρίτας Καραβασίλη ζητούν οι Οικολόγοι Πράσινοι  θεωρώντας ότι αποτελεί στην ουσία πολιτική δίωξη προερχόμενη από τον Υπουργό ΠΕΧΩΔΕ (μέσω του νυν Γενικού Επιθεωρητού Περιβάλλοντος), λόγω της ανεξαρτησίας της στην ενσυνείδητη δουλειά της στην υπηρεσία, για όσο καιρό ασκούσε το λειτούργημα της, αλλά και λόγω της κριτικής της για τα προβλήματα ρύπανσης του
Ασωπού και άλλων περιοχών.
Οι Οικολόγοι Πράσινοι  τονίζουν ότι αντί να επιβραβεύονται όσοι στη διοίκηση ασκούν ευσυνείδητα τη δουλειά τους, ιδιαίτερα σε θέματα προστασίας του περιβάλλοντος, αντιμετωπίζουν συχνά την δυσφορία, τη δυσμένεια και την εκδικητικότητα των πολιτικών προϊσταμένων τους. Σε μια εποχή που η διαφθορά και η αδιαφάνεια έχουν ξεσηκώσει την κοινωνία, είναι αδιανόητο να παραπέμπεται σε δίκη η κα Μ. Καραβασίλη γνωστή για την επιστημονική αρτιότητα, την ανεξαρτησία της απέναντι στην εξυπηρέτηση διαφόρων σκοπιμοτήτων και την προσήλωσή της στην προστασία του περιβάλλοντος. Η συμπαράστασή μας είναι αυτονόητη και μια ισχυρή ένδειξη ότι δεν θα αφήσουμε όσους και όσες κάνουν ενσυνείδητα τη δουλειά τους στο δημόσιο μόνους απέναντι σε όσους θα έπρεπε να απολογούνται για την αδράνεια, την αδιαφορία ή και την συνενοχή τους στην καταστροφή του περιβάλλοντος.
Την Παρασκευή 26 Σεπτεμβρίου 2008, στο ΣΤ’ Τριμελές Πλημμελειοδικείο Αθήνας (κτίρια πρώην Σχολής Ευελπίδων), θα γίνει η δίκη της τ. Γενικής Επιθεωρήτριας Περιβάλλοντος κ. Μαργαρίτας Καραβασίλη  μετά από μήνυση του κ. Ιωάννη Δερμιτζάκη , που με απόφαση του Υπουργού ΠΕΧΩΔΕ αντικατέστησε τον Ιούλιο του 2005 την κ. Καραβασίλη, επειδή αυτή άσκησε κριτική και διατύπωσε τις επιστημονικές της απόψεις για το σοβαρό πρόβλημα ρύπανσης της ευρύτερης περιοχής του Ασωπού. Επίσης και γιατί αναφέρθηκε στα αίτια της αντικατάστασής της, πριν από τη λήξη της θητείας της από τον κ. Σουφλιά.
Η αντικατάσταση της κ. Καραβασίλη είχε προκαλέσει έντονες αντιδράσεις ενώσεων πολιτών, οικολογικών και πολιτικών οργανώσεων, αλλά και δημοσιογραφικό έλεγχο της όλης πολιτικής του Υπουργείου Περιβάλλοντος, Χωροταξίας και Δημοσίων Έργων για τα προβλήματα προστασίας του περιβάλλοντος.
Η κριτική της κ. Καραβασίλη  για τη μη έγκαιρη και αποτελεσματική παρέμβαση στο σοβαρό πρόβλημα ρύπανσης του Ασωπού , αλλά και για τα προβλήματα στο Λαγονήσι και το Λαύριο, από επιχειρηματικές επιδιώξεις με μεγάλη περιβαλλοντική ζημιά, εξακολουθεί να είναι και σήμερα επίκαιρη, καθώς τα ίδια προβλήματα, δυστυχώς, παραμένουν έντονα.
Οι Οικολόγοι Πράσινοι θεωρούν ότι η δίκη αυτή είναι πολιτική και δικαίως προκαλεί μεγάλο ενδιαφέρον και την κινητοποίηση περιβαλλοντικών φορέων μια και:
- Κρίνεται το συνταγματικό δικαίωμα της κριτικής, ως μέσο για την προστασία του δημοσίου συμφέροντος και του περιβάλλοντος
- Επιχειρείται η ποινικοποίηση της επιστημονικής γνώμης, αντί να αξιοποιείται για την αφύπνιση της κοινωνίας και της πολιτείας
- Αναδεικνύεται η μεγάλη ευθύνη του ΥΠΕΧΩΔΕ και της κυβέρνησης (όχι μόνο της τελευταίας) στην υποβάθμιση και καταστροφή του περιβάλλοντος αλλά και την παραβίαση της ελληνικής και ευρωπαϊκής νομοθεσίας
- Ελέγχεται η κομματικοποίηση και η διαστρέβλωση της σχέσης Κυβερνητικής Εξουσίας, Δημόσιας Διοίκησης και θεσμικών φορέων, που δεν προάγει τις δημοκρατικές αξίες της ανεξαρτησίας γνώμης, της αυτονομίας στην εφαρμογή της νομοθεσίας, της διαφάνειας και του ελέγχου.
H Γραμματεία των ΟΙΚΟΛΟΓΩΝ ΠΡΑΣΙΝΩΝ
Είναι σημαντικό να έχουν τη μέγιστη δυνατή συμπαράσταση.
Από τις 10 Μαΐου 2008, και για 24 ημέρες, οι κάτοικοι του Αγίου Δημητρίου – Ρυακίου Κοζάνης, έδωσαν για πολλοστή φορά, αποκλείοντας τους ταινιοδρόμους μεταφοράς λιγνίτη και τέφρας του ΑΗΣ Αγίου Δημητρίου της ΔΕΗ, μια σκληρή μάχη για τη ζωή τους και για το μέλλον των ίδιων και των παιδιών τους. Απαίτησαν καλύτερες συνθήκες ζωής, ουσιαστικά μέτρα για την προστασία του περιβάλλοντος και δουλειά, καθώς το κράτος και η ΔΕΗ τους έχουν αφαιρέσει, ουσιαστικά, κάθε άλλη δυνατότητα απασχόλησης και οικονομικής δραστηριοποίησης.
Η απάντηση της ΔΕΗ ήταν αγωγή, με την οποία τους ζητά σαν αποζημίωση για διαφυγόντα κέρδη 1 εκατομμύριο ευρώ, για κάθε μέρα απεργίας. Η απάντηση της πολιτείας ήταν η παραπομπή σε δίκη εννέα (9) κατοίκων, που θα γίνει στις 23 Σεπτεμβρίου στην Κοζάνη. Την ίδια στιγμή, εκκρεμεί η παραπομπή σε δίκη άλλων εβδομήντα (70) κατοίκων, από προηγούμενες κινητοποιήσεις. Τους τελευταίους μήνες είναι έντονη η παρουσία της αστυνομίας και της ασφάλειας στην περιοχή, κάτοικοι καλούνται για "συμπληρωματικές καταθέσεις", καλλιεργείται κλίμα εκφοβισμού, παρεμποδίζεται η συμμετοχή των κατοίκων στο "μπλοκ ενέργειας" στα εγκαίνια της ΔΕΘ.
Εδώ και δεκαετίες η ΔΕΗ και το επίσημο ελληνικό κράτος έχουν καταφέρει να μετατρέψουν την περιοχή της Δυτικής Μακεδονίας σε "κρανίου τόπο" με την εντατική εκμετάλλευση του λιγνίτη, πολιτική την οποία συνεχίζουν και σήμερα με τον σχεδιασμό και νέων λιγνιτικών μονάδων και την μετεγκατάσταση ολόκληρων χωριών, για να εκμεταλλευτούν τα κοιτάσματα λιγνίτη, που βρίσκονται κάτω από αυτά. Ταυτόχρονα, δείχνουν πλήρη αδιαφορία για τις συνέπειες στη ζωή των κατοίκων αυτών των περιοχών, τακτική που σε γενικές γραμμές ακολουθεί και η τοπική και νομαρχιακή αυτοδιοίκηση.
Κάθε φωνή αντίστασης σε αυτήν την εφιαλτική πραγματικότητα, αντιμετωπίζεται με επιθετικότητα, βία και διαβολή. Κατά τη διάρκεια της πρόσφατης κινητοποίησης έγινε "σημαία" της ΔΕΗ και των κυβερνώντων ο κίνδυνος του μπλακ άουτ και των επιπτώσεων στην οικονομία της χώρας. Όταν ο ίδιος σταθμός κλείνει για μέρες, από ανεπαρκή συντήρηση και βλάβες, όταν αυτές τις ημέρες ο παρακείμενος λιγνιτικός σταθμός της Μελίτης κλείνει για σαράντα (40) ημέρες, λόγω βλάβης στο σύστημα αποθείωσης, κανείς δεν μιλά για τις συνέπειες στο κοινωνικό σύνολο.
Αντί να προσπαθήσουν να δουν τις συνέπειες των έργων τους και τις επιπτώσεις τους στις τοπικές κοινωνίες, σχεδιάζουν ένα νέο ενεργειακό σχεδιασμό, με πλήρη μυστικότητα και χωρίς τη στοιχειώδη διαβούλευση, που κινείται στην ίδια λογική της διαιώνισης της χρήσης των ορυκτών καυσίμων, επιχειρεί να εισάγει το λιθάνθρακα, αδιαφορεί για ουσιαστικές πολιτικές εξοικονόμησης ενέργειας, επιδεινώνει βαρύτατα το περιβάλλον και περιθωριοποιεί οικονομικά και κοινωνικά τεράστιες περιοχές. Υλοποιείται, έτσι, η πιο βάναυση, βίαιη και χειροπιαστή επέμβαση στη χωροταξική ρύθμιση της χώρας, την ίδια στιγμή που πολυδιαφημίζεται ο νέος χωροταξικός σχεδιασμός.
Οι αγωνιζόμενοι κάτοικοι του Αγίου Δημητρίου – Ρυακίου Κοζάνης, με την πρωτοπόρα δράση του "Συλλόγου για την καταπολέμηση της ανεργίας και την ανάπτυξη" μας έχουν στείλει, επανειλημμένα κραυγή διαμαρτυρίας για τις απάνθρωπες συνθήκες ζωής στις περιοχές του λιγνίτη. Αυτή τη στιγμή, που έχουν την ανάγκη της βοήθειάς μας, τους στέλνουμε το πιο θερμό μήνυμα αλληλεγγύης και συμπαράστασης. Απαιτούμε μαζί τους να αποσυρθούν όλες οι κατηγορίες που τους βαρύνουν και να πάψει να αντιμετωπίζεται ο αγώνας για τη ζωή σαν ποινικό αδίκημα.
Η είδηση:
Δειγματοληπτικοί έλεγχοι του Υγειονομικού έδειξαν ότι υπάρχει σοβαρό πρόβλημα με τη ρύπανση, στον θαλάσσιο χώρο που βρίσκεται μεταξύ του ΞΕΝΙΑ και του Κόκκινου Βράχου, εξαιτίας του ότι πέφτουν λύματα στη θάλασσα από αγωγό ομβρίων!
Η λύση:
Κανένα πρόβλημα!
Ο Νομάρχης μας , ως νέος Μέγας Αλέξανδρος έλυσε αμέσως το πρόβλημα -γόρδιο δεσμό με ένα απλούστατο και ανώδυνο τρόπο:
Όχι δεν αναρωτήθηκε τι δουλειά έχουν τα λύματα σε έναν αγωγό ομβρίων (βρόχινων υδάτων) , ούτε σκέφτηκε να εντοπίσει αυτούς που διοχετεύουν παράνομα τα λύματά τους στον συγκεκριμένο αγωγό.
Αποφάσισε απλώς να απαγορεύσει τη κολύμβηση στη περιοχή !
Έτσι ούτε γάτα ούτε ζημιά (εκλογική)….
Η τιμωρία δεν αφορά βέβαια τους ρυπαίνοντες, ούτε τους έχοντες και κατέχοντες , μόνο κάποια γερόντια που μένουν στο κέντρο της πόλης, άντε και τα εγγονάκια τους, που ίσως δεν έχουν άλλο μέρος να πάνε για μια βουτιά.
Αλλά αυτούς ποιος τους υπολογίζει στο φινάλε….
Πάντως σίγουρα όχι οι τοπικοί μας άρχοντες που ,αν και τάκαναν όλα  "καλοκαιρινά",δεν κατάφεραν φέτος να τους/μας εξασφαλίσουν ούτε καν τη διέξοδο που μπορεί να προσφέρει το πανί ενός  θερινού σινεμά ...
Οι Οικολόγοι Πράσινοι στην Ελλάδα
View Ecogreens_GR in a larger map
Stone house for rent
Μόνο για μέλη των ΟΠ
Ποιοι είμαστε:
Ετικέτες
Ποιοί είμαστε, τι θέλουμε...
Το βιβλίο του μήνα
η ποίηση της τοπικοποίησης
Εκδόθηκε το 1999. Σελίδες 473. Μοναδικό, έως σήμερα, αφιερωμένο στην Οικολογία των οικοδομικών υλικών - ενσωματωμένη ενέργεια, οικολογικό ισοζύγιο κ.λ.π.
FEEDJIT Live Traffic Feed
