Οι Ενεργοί Πολίτες Εύβοιας απευθύνουν 10 ερωτήματα στους υποψήφιους βουλευτές της Εύβοιας. Οι απαντήσεις του Γιάννη Ζαμπετάκη, Επίκουρου Καθηγητή Χημείας Τροφίμων στο Πανεπιστήμιο Αθηνών και υποψήφιου βουλευτή Οικολόγων Πράσινων στο νομό είναι οι παρακάτω:
Ερώτηση: Ποια είναι τα πιο σοβαρά προβλήματα της Εύβοιας κατά προτεραιότητα για τα οποία θα αγωνισθείτε σε περίπτωση εκλογής σας στο ελληνικό κοινοβούλιο; Ποιο είναι το μοντέλο οικονομικής ανάπτυξης που προτείνετε για την Εύβοια; Ποιος τομέας της οικονομίας (αγροτικός, βιομηχανικός, τουρισμός, υπηρεσίες) θεωρείτε ότι προσιδιάζει καλύτερα στο νομό της Εύβοιας και γιατί;
Απάντηση:
Το πιο σοβαρό πρόβλημα σήμερα στην Εύβοια είναι το πρόβλημα της διαχείρισης των αποβλήτων και των απορριμμάτων. Ανοικτοί ΧΑΔΑ, λατομεία, νταμάρια και λαθρεμπόριο τοξικών αποβλήτων είναι ανοικτές πληγές που δηλητηριάζουν το νερό μας και την ζωή μας με βαρέα μέταλλα, κωλοβακτηρίδια, τοξικούς παράγοντες! Συνεπώς, δεν μπορούμε να μιλάμε για ανάπτυξη όταν οι βιομηχανίες αφήνουν πίσω τους …συντρίμμια! Προφανώς η ανάπτυξη επί ΠΑΣΟΚ και ΝΔ έχει δημιουργήσει αυτά τα προβλήματα και τα ζητούμενα είναι: 1. Καθαρό πόσιμο νερό για όλη την Εύβοια! 2. Ορθή διαχείριση αποβλήτων και απορριμμάτων με ΧΥΤΥ, ανακύκλωση και εκπαίδευση των πολιτών σε αυτά τα θέματα και 3. Μια ανάπτυξη που θα δίνει έμφαση στον τουρισμό, τη γεωργία και την κτηνοτροφία αλλά με σεβασμό στο περιβάλλον και τον άνθρωπο.
Ερώτηση: Τι γνώμη έχετε για τη μόλυνση του Ευβοϊκού κόλπου από τις χημικές και άλλες βιομηχανίες της Εύβοιας και των Οινοφύτων και τι προτείνετε; Συμφωνείτε με την συνέχιση της απόθεσης από τη ΛΑΡΚΟ, ενός εκατ. τόνους σκουριά κάθε χρόνο στον Ευβοϊκό κόλπο και τι προτείνετε;
Απάντηση: Η γνώμη μου έχει δημοσιευθεί πολλές φορές και ίσως δεν είναι σκόπιμο να την επαναλάβω. Πρέπει άμεσα να σταματήσει η ρύπανση (από την Λάρκο αλλά και άλλους ρυπαντές). Πρέπει να καταλάβει η Κεντρική Εξουσία αλλά και ο κάθε Ο.Τ.Α. ότι η ρύπανση δεν γνωρίζει δημοτικά ή νομαρχιακά σύνορα…Τι Ασωπός, Τι Μεσσάπιος…Ενώ παράλληλα το νερό από τον Παγώντα πάει και προς το Μαντούδι… Ο ρυπαίνων πρέπει να πληρώσει όχι αυτά τα πρόστιμα για γέλια που εκδίδουν οι Νομαρχίες αλλά για την πλήρη αποκατάσταση της περιβαλλοντικής ζημιάς, π.χ. να καθαρίσει τον υπόγειο υδροφόρο ορίζοντα στη Μεσσαπία! Κόστος; Μερικά δις ευρώ!
Ερώτηση: Τα δάση της Εύβοιας δοκιμάσθηκαν από τις πυρκαγιές του 2007 αλλά και του 2009. (Κεντρική και Νότια Εύβοια, Πλατανιστός, Ριτσώνα, κ.ά.). Τι προτείνετε για την αντιμετώπιση του προβλήματος και ιδιαίτερα για την αντιμετώπιση της οικοπεδοποίησης της καμένης γης αλλά και την δημιουργία πλημμυρών από την αποψίλωση των δασών;
Απάντηση: Το άμεσο βήμα από μια υπεύθυνη πολιτεία πρέπει να είναι πλήρες Κτηματολόγιο και Δασολόγιο! Μόνο έτσι θα σταματήσουν οι εμπρησμοί! Αλλά το ΠΑΣΟΚ δεν έκανε τίποτα με την Κτηματολόγιο ΑΕ επί Κ. Λαλιώτη και η ΝΔ με τον κ. Σουφλιά έκανε «διαμερισματολόγιο» και όχι …κτηματολόγιο! Απλά για να μαζέψει λίγα ευρώ.
Ερώτηση: Ποιον θεωρείτε υπεύθυνο για τη μόλυνση των νερών της Μεσσαπίας με τοξικά απόβλητα και γιατί; Τι προτείνετε άμεσα και μακροπρόθεσμα για την αντιμετώπιση του προβλήματος του πόσιμου νερού στην περιοχή; Τι προτείνετε για την αντιμετώπιση του μολυσμένου υδροφόρου ορίζοντα όλης της περιοχής;
Απάντηση: Υπεύθυνες είναι οι βιομηχανίες της περιοχής (και η Λάρκο!) και όσες κάνουν λαθρεμπόριο τοξικών αποβλήτων. Αμεσα πρέπει να υδροδοτηθεί η περιοχή με καθαρό πόσιμο νερό που είναι συνταγματικό δικαίωμα όλων μας! Για την αντιμετώπιση της ρύπανσης, πρέπει να γίνουν πολλά: 1. να σταματήσει άμεσα κάθε χημική και βιολογική ρύπανση και 2. να σταματήσουμε στα λατομεία της Λάρκο την όξινη απορροή βαρέων μετάλλων.
Ερώτηση: Ποιον θεωρείτε υπεύθυνο για την μόλυνση της περιοχής του Πισσώνα, του Λήλαντα και του Μεσσάπιου ποταμού και τι προτείνετε;
Απάντηση: Το θέμα δεν είναι ποιον θεωρώ εγώ υπεύθυνο αλλά να ελέγξουμε τα απόβλητα όλων των εταιρειών που δραστηριοποιούνται εκεί και να ταυτοποιήσουμε με απόλυτο τρόπο τους ρυπαντές. Οι ρυπαντές πρέπει να πληρώσουν για την ζημιά που έχουν προκαλέσει!
Ερώτηση: Η περιοχή του Αλιβερίου και της Χαλκίδας είναι μια επιβαρυμένη περιβαλλοντικά περιοχή. Τι γνώμη έχετε για την καύση των σκουπιδιών (RDF) στα εργοστάσια της ΑΓΕΤ στο Αλιβέρι και στην Χαλκίδα αλλά και γενικότερα;
Απάντηση: Η καύση σε αυτή την φάση είναι ακόμα στα σπάργανα στην Ελλάδα και απαράδεκτη για την Εύβοια!
Ερώτηση: Πως θεωρείτε ότι μπορεί να αντιμετωπισθεί το μεγάλο πρόβλημα των σκουπιδιών, των αστικών λυμάτων και των βιομηχανικών αποβλήτων στην περιοχή της Χαλκίδας αλλά και στον Νομό της Εύβοιας; Ποια είναι η άποψή σας για την δημιουργία νέου ΧΥΤΑ ή ΧΥΤΥ στην περιοχή της Χαλκίδας και της νότιας Εύβοιας;
Απάντηση: Στην δουλειά μου στο Πανεπιστήμιο, διδάσκω κάθε μέρα για ανακύκλωση! Δεν μπορεί να υπάρξει βιώσιμη ανάπτυξη χωρίς ορθή διαχείριση των απορριμάτων! Η θέση μου είναι ξεκάθαρη: ναι στους ΧΥΤΥ αλλά μετά από εκτενή ενημέρωση και εκπαίδευση των πολιτών! Δεν αρκεί μια επίσκεψη με πούλμαν σε υπάρχοντα ΧΥΤΑ όπως κάνει η Δήμαρχος Στυρέων, κ. Μούτσου. Αλλά για να μεταδώσεις κάτι με απλά λόγια πρέπει να το κατέχεις βαθιά… και να μην φοβάσαι το πολιτικό κόστος… είτε πρόκεται για τον ΧΥΤΑ της Αθήνας ή τον ΧΥΤΥ της Νότιας Εύβοιας… Αλλιώς θα ξεκινά εμπρησμός στο Γραμματικό και θα καίγεται όλη η Αττική…
Ερώτηση: Ποια είναι η άποψή σας για τις ανανεώσιμες πηγές ενέργειας και την χρήση στερεών καυσίμων (π.χ. λιθάνθρακας) ή την χρήση πυρηνικής ενέργειας, για την παραγωγή ηλεκτρικής ενέργειας;
Απάντηση: Όχι σε στερεά ύ υγρά ή αέρια καύσιμα! Όχι στην πυρηνική ενέργεια που δεν είναι πράσινη! Εμφατικά ναι στις ΑΠΕ. Ο ήλιος και ο άνεμος είναι μόνιμοι κάτοικοι Ευβοίας! Πρέπει να τους εκμεταλλευθούμε! Τα έσοδα από αυτά τα πάρκα να τα διαχειρίζονται οι τοπικές κοινωνίες μέσω εταιρειών κοινωνικής βάσης!
Ερώτηση: Τι γνώμη έχετε για τους μετανάστες και πως πρέπει να χειριστεί το θέμα η νέα Κυβέρνηση; Τι γνώμη έχετε για την χρήση του στρατοπέδου στη Ριτσώνα ως χώρο υποδοχής μεταναστών;
Απάντηση: Οι μετανάστες έχουν δικαίωμα στη ζωή! Είναι άνθρωποι που ψάχνουν ένα σήμερα για τον εαυτό τους και τις οικογένειές τους! Δεν είναι εμπορεύματα για να τους βάζουμε σε στρατόπεδα! Η μεταναστευτική πολιτική πρέπει να αλλάξει με σκοπό την ενσωμάτωση και όχι την περιχαράκωση των μεταναστών!
Ερώτηση: Πως καταμερίζονται οι ευθύνες ανάμεσα στην κεντρική εξουσία την τοπική και νομαρχιακή αυτοδιοίκηση και στους πολίτες, για την διαχρονικότητα και την στασιμότητα των προβλημάτων του νομού;
Απάντηση: Για να αλλάξει κάτι…πρέπει να γίνουν 2 χημικές αντιδράσεις! Μια από την κορυφή προς την βάση και μια αντίστροφη, από την βάση προς την κορυφή. Η κορυφή (δηλ. οι εξουσίες, κεντρική, ΟΤΑ κλπ) πρέπει να καταλάβουν τα προβλήματα της Εύβοιας και να βρουν λύσεις. Αλλά και η βάση (όλοι εμείς οι απλοί πολίτες) πρέπει να ζητάμε ενεργά και δυναμικά λύσεις! Να σπάσουμε την omerta και τον φόβο των τοπικών κοινωνιών! Αν το νερό της βρύσης μας έχει εξασθενές χρώμιο, εμείς πρέπει να ζητήσουμε λύση!
Share this:
Notify me of new posts via email.
ΣΤΑΤΙΚΕΣ ΣΕΛΙΔΕΣ:
143,252 hits
