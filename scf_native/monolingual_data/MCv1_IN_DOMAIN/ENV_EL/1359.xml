<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Διάχυση ευθυνών από υπηρεσίες για το εξασθενές χρώμιο « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Διάχυση ευθυνών από υπηρεσίες για το εξασθενές χρώμιο « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 16:56:26.0</pubDate>
							<eAddress>http://asopossos.wordpress.com/2007/10/26/%CE%B4%CE%B9%CE%AC%CF%87%CF%85%CF%83%CE%B7-%CE%B5%CF%85%CE%B8%CF%85%CE%BD%CF%8E%CE%BD-%CE%B1%CF%80%CF%8C-%CF%85%CF%80%CE%B7%CF%81%CE%B5%CF%83%CE%AF%CE%B5%CF%82-%CE%B3%CE%B9%CE%B1-%CF%84%CE%BF-%CE%B5/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/1359.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Της Λινας Γιανναρου</p>
			<p id="p2">Από τη μία η Νομαρχία, από την άλλη η Περιφέρεια και στη μέση… το εξασθενές χρώμιο. Το πρόβλημα της αλληλοκάλυψης αρμοδιοτήτων, αλλά και της παντελούς έλλειψης συνεννόησης μεταξύ των διαφόρων βαθμίδων αυτοδιοίκησης, με τελικό θύμα πάντα τον πολίτη, φανερώθηκε και χθες σε όλο του το μεγαλείο μέσω της απάντησης της Νομαρχίας Α. Αττικής σε δημοσίευμα των «Νέων» σχετικά με την καθυστέρηση στη λήψη μέτρων μετά την ανίχνευση εξασθενούς χρωμίου στα υπόγεια ύδατα του Κορωπίου. Η «Κ» ήδη από τον Φεβρουάριο του 2006 ασχολείται συστηματικά με το πρόβλημα της ρύπανσης με βαρέα μέταλλα στην ανατολική Αττική, που οφείλεται, όπως και στην περίπτωση του Ασωπού, στα βιομηχανικά απόβλητα. Το πρόβλημα με την αυξημένη συγκέντρωση χρωμίου σε έκταση περίπου 1.000 στρεμμάτων στην περιοχή του Κορωπίου είχε αποκαλυφθεί κατόπιν ελέγχων των Επιθεωρητών Περιβάλλοντος. Ηταν το 2005. Σύμφωνα με την ανακοίνωση της νομαρχίας, αμέσως ανετέθη στο ΙΓΜΕ να προχωρήσει στη διερεύνηση του θέματος, η οποία ολοκληρώθηκε στο τέλος του 2006. Ακολούθησαν αυτοψίες από μικτά κλιμάκια ελεγκτών της Νομαρχίας και της Υπηρεσίας Επιθεωρητών Περιβάλλοντος και επιβλήθηκαν πρόστιμα σε τέσσερις βιομηχανίες (ύψους 66.700 ευρώ), ενώ σε οκτώ βιομηχανίες απαγορεύθηκε η υπεδάφια διάθεση αποβλήτων. Τον περασμένο Ιούνιο, η νομαρχία ζήτησε από την Περιφέρεια Αττικής τη σφράγιση των γεωτρήσεων στις περιοχές όπου παρουσιάζονται αυξημένες συγκεντρώσεις χρωμίου και ψευδαργύρου, καθώς και την παρακολούθηση των παραμέτρων της ρύπανσης. «Οι προτάσεις αυτές δεν υλοποιήθηκαν», λέει σήμερα η νομαρχιακή αυτοδιοίκηση Ανατολικής Αττικής.</p>
			<p id="p3">Οπως είχε αποκαλύψει μέσω της «Κ» από τον περασμένο Αύγουστο («Το εξασθενές χρώμιο “ρέει” άφθονο σε Οινόφυτα, Κορωπί», 19/8/07) ο νομάρχης κ. Λ. Κουρής έχει ξεκινήσει συνεργασία με το Πανεπιστήμιο Αθηνών για την παρακολούθηση του φαινομένου με αναλύσεις στο νερό των γεωτρήσεων. Η προγραμματική σύμβαση, όμως, εγκρίθηκε από το νομαρχιακό συμβούλιο μόλις πριν από λίγες ημέρες, στις 8 Οκτωβρίου. Εν τω μεταξύ, μολονότι το Κορωπί υδροδοτείται από την ΕΥΔΑΠ, πολλοί κάτοικοι συνεχίζουν να χρησιμοποιούν νερό γεωτρήσεων για οικιακές χρήσεις, άρδευση καλλιεργειών κ. λπ.</p>
			<p id="p4">Notify me of new posts via email.</p>
			<p id="p5">ΣΤΑΤΙΚΕΣ ΣΕΛΙΔΕΣ:</p>
			<p id="p6">143,234 hits</p>
		</body>
	</text>
</cesDoc>