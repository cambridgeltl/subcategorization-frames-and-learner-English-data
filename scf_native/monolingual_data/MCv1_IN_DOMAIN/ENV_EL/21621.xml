<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Τοξική βόμβα στα Μεσσάπια εδάφη « Mariakalyviotou's Blog</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Τοξική βόμβα στα Μεσσάπια εδάφη « Mariakalyviotou's Blog</title>
						<author></author>
						<imprint>
							<publisher></publisher>
							<pubDate>2010-09-07 05:27:10.0</pubDate>
							<eAddress>http://mariakalyviotou.wordpress.com/2010/05/22/messapiaevia/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/21621.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Τοξική βόμβα στα Μεσσάπια εδάφη</p>
			<p id="p2">Σε τοξικό βούρκο, με το νερό να “εμπλουτίζεται” από βαρέα μέταλλα, εξασθενές χρώμιο και νιτρικά από τη ΛΑΡΚΟ, καθώς και από πολτοποιημένα εντόσθια και νεκρά ζώα από σφαγεία και κτηνοτροφία, έχει μετατραπεί η περιοχή της Μεσσαπίας - Νέας Αρτάκης - Πισσώνα. Κίνδυνος που, όπως όλα δείχνουν, έχει αρχίσει να αγγίζει και την Ευβοϊκή πρωτεύουσα. Πρόκειται για περιβαλλοντικό έγκλημα διαρκείας, που συντελείται στην περιοχή εδώ και μια τριακονταετία, υπό την πλήρη ανοχή της κεντρικής και τοπικής εξουσίας. Συνέντευξη Τύπου παραχώρησε για το θέμα χθες το Δίκτυο Κινήσεων Πολιτών και Συλλόγων Περιβάλλοντος Ευβοίας.</p>
			<p id="p3">ΛΑΡΚΟ: Βασικός ρυπαντής της περιοχής με εξασθενές χρώμιο * Χοιροτροφικές και πτηνοτροφικές μονάδες και σφαγεία ρυπαίνουν τον Λήλαντα και τον Μεσσάπιο * Τα νεοπλάσματα λεμφαδένων στην περιοχή της Αρτάκης, πολύ συχνότερα απ’ ό,τι στην Αθήνα</p>
			<p id="p4">Περισσότερες από 20 χοιροτροφικές και πτηνοτροφικές μονάδες και σφαγεία λειτουργούν ανεξέλεγκτα, ρυπαίνοντας συστηματικά τα ποτάμια Λήλαντα και Μεσσάπιο, στις αγροτικές εκτάσεις της Μεσσαπίας και του Ληλάντιου πεδίου. Όπως καταγγέλλει το Δίκτυο Κινήσεων, “οι περισσότερες από αυτές λειτουργούν χωρίς περιβαλλοντικές άδειες”.</p>
			<p id="p5">Ενδεικτική είναι η περίπτωση της εταιρείας Δ. Κελαϊδίτης και ΣΙΑ Α.Ε., που, όπως καταγγέλλει ο Περιβαλλοντικός Σύλλογος Μεσσαπίων Ταναΐς, “εδώ και πολλά χρόνια κατευθύνει τα λύματα από τα σφαγεία με σωλήνες στην κορυφή ενός λόφου, όπου χύνονται ελεύθερα και πέφτουν στο Μεσσάπιο ποταμό στη θέση ‘Παραγάλι‘. Σε κοντινή απόσταση από το ποτάμι υπάρχουν ανοιχτοί βοθρόλακκοι με λύματα, ψόφια ζώα, πτηνά, εντόσθια, σε απόσταση τριών χιλιομέτρων από τις γεωτρήσεις των ΕΡΙΩΝ από τις οποίες υδρεύεται η Χαλκίδα”.</p>
			<p id="p6">Στις 1-7-2009 έγιναν αναλύσεις σε ‘επεξεργασμένα’ λύματα, δηλαδή μετά τη βιολογική επεξεργασία, στη μεγαλύτερη επιχείρηση στην περιοχή Στέρνα Πισσώνα και τα αποτελέσματα είναι σοκαριστικά: BOD 88 με ανώτατο όριο 40, COD 514 με ανώτατο όριο 150 και ολικά κολοβακτηρίδια 230.000/100 ml. Η Δ/νση Υγιεινής της ΝΑ Ευβοίας, έπειτα από αναλύσεις νερού στον Δ. Μεσσαπίων ανακοίνωσε ότι δεν είναι όλα σύμφωνα με την υγειονομική διάταξη περί ποιότητας νερού ανθρώπινης κατανάλωσης. Οι απαντήσεις από πλευράς των αυτοδιοικητικών αρχών περιορίζονται σε εφησυχαστικές δηλώσεις στα τοπικά κυρίως ΜΜΕ.</p>
			<p id="p7">ΛΑΡΚΟ - Ο βασικός ρυπαντής</p>
			<p id="p8">Πιο σοβαρό γίνεται το πρόβλημα λίγο βορειότερα: “Οι τελευταίες μελέτες και αναλύσεις του ΙΓΜΕ και του Γεωπονικού Πανεπιστημίου Αθηνών ‘δείχνουν’ τη ΛΑΡΚΟ ως τον κύριο ρυπαντή της περιοχής σε βαρέα μέταλλα και εξασθενές χρώμιο”, επισημαίνει το Δίκτυο Κινήσεων.</p>
			<p id="p9">“Ανάλογα με το είδος βιομηχανίας, το στερεό υπόλειμμα που προκύπτει μετά από επεξεργασία υγρών αποβλήτων μπορεί να φτάσει και 30.000 ppm συγκεντρώσεις σε εξασθενές χρώμιο. Τσουβάλια με τέτοια στερεά απόβλητα έχουν εντοπισθεί και φωτογραφηθεί σε πολλές περιοχές του Δήμου Μεσσαπίων, που διέρχονται από παλαιούς, αλλά και εν ενεργεία χώρους εξόρυξης νικελίου από τη ΛΑΡΚΟ”, επισημαίνει σε έκθεσή του το Γεωπονικό Πανεπιστήμιο Αθηνών.</p>
			<p id="p10">Μεγάλη συχνότητα καρκίνων στους λεμφαδένες</p>
			<p id="p11">Αποκαλυπτική είναι η έρευνα του δικηγόρου Δ. Σουφλέρη, πρ. Δ.Σ. του ΣΔΑΠΠΕ Κύμης, για τις επιπτώσεις στην υγεία: “Σύμφωνα με την Πολ. Νικολοπούλου, αναπληρώτρια καθηγήτρια της Ιατρικής Σχολής του ΕΚΠΑ, πρόκειται για σοβαρό θέμα δημόσιας υγείας… Η συχνότητα εμφάνισης νεοπλασιών, ιδιαίτερα του λεμφικού συστήματος, συνδέεται με έκθεση σε χημικές τοξικές ουσίες, αλλά και εντομοκτόνα και φυτοφάρμακα”. Σύμφωνα δε με τον ωτορινολαρυγγολόγο Ν. Αρτάκης, Αντ. Χαραλαμπόπουλο, “παρατηρείται μεγάλη συχνότητα καρκίνων στους λεμφαδένες”. Υποστηρίζει “ότι τα νεοπλάσματα λεμφαδένων στην περιοχή της Αρτάκης είναι πολύ συχνότερα από ό,τι στην Αθήνα”.</p>
			<p id="p12">Δεδομένων των προαναφερθέντων, ασφαλιστικά μέτρα κατά του δημάρχου Μεσσαπίων, Αντώνη Μπαζώτη, έχουν καταθέσει περιβαλλοντικοί σύλλογοι της περιοχής, ενώ έχει γίνει και μηνυτήρια αναφορά για το ακατάλληλο νερό και τα τοξικά απόβλητα στη ΛΑΡΚΟ.</p>
			<p id="p13">Δημοσιευμένο στην εφημερίδα “η ΑΥΓΗ”</p>
			<p id="p14">Notify me of new posts via email.</p>
			<p id="p15">Pierre Daco:</p>
		</body>
	</text>
</cesDoc>