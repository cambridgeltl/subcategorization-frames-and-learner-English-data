<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Το δράμα του Ασωπού οδηγεί σε κάθαρση « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Το δράμα του Ασωπού οδηγεί σε κάθαρση « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 16:58:46.0</pubDate>
							<eAddress>http://asopossos.wordpress.com/2007/10/26/%CF%84%CE%BF-%CE%B4%CF%81%CE%AC%CE%BC%CE%B1-%CF%84%CE%BF%CF%85-%CE%B1%CF%83%CF%89%CF%80%CE%BF%CF%8D-%CE%BF%CE%B4%CE%B7%CE%B3%CE%B5%CE%AF-%CF%83%CE%B5-%CE%BA%CE%AC%CE%B8%CE%B1%CF%81%CF%83%CE%B7/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/1465.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Το δράμα του Ασωπού οδηγεί σε κάθαρση</p>
			<p id="p2">Τα αυστηρά μέτρα για απορρύπανση, η τιμωρία των ενόχων, ίσως σηματοδοτούν ουσιαστική στροφή στην περιβαλλοντική πολιτική</p>
			<p id="p3">Του Γιωργου Λιαλιου</p>
			<p id="p4">Δέσμη μέτρων για να περιοριστεί η ρύπανση στον Ασωπό ποταμό ανακοίνωσε το ΥΠΕΧΩΔΕ, υπό τη σκιά και των συνεχών αποκαλύψεων για την τραγική περιβαλλοντική κατάσταση της περιοχής και την ποιότητα του «πόσιμου» νερού.</p>
			<p id="p5">Τα μέτρα περιλαμβάνουν εντατικούς ελέγχους των Επιθεωρητών Περιβάλλοντος για τον εντοπισμό των επιχειρήσεων που ρυπαίνουν, την επιβολή προστίμων, ακόμα και την αφαίρεση της άδειας λειτουργίας των παρανομούντων. Παράλληλα ξεκινάει και ο καθαρισμός της κοίτης του ποταμού προς απομάκρυνση σκουπιδιών, αλλά και για τον εντοπισμό «κρυφών» αγωγών αποβλήτων. Ανάλογες κινήσεις θα ανακοινωθούν μέσα στο επόμενο διάστημα για τον Κηφισό και την Κορώνεια.</p>
			<p id="p6">Η εντατικοποίηση των ελέγχων και των δειγματοληψιών από τους Επιθεωρητές Περιβάλλοντος διατάχθηκε μετά τον εντοπισμό εκ νέου εξασθενούς χρωμίου στα υπόγεια νερά περιοχών του Ασωπού στη Βοιωτία και την Αττική (τις εφιαλτικές διαστάσεις του προβλήματος είχαν πολλάκις αναδείξει η «Καθημερινή» και ο ΣΚΑΪ). Χθες, ο υπουργός ΠΕΧΩΔΕ κ. Γιώργος Σουφλιάς με δήλωσή του αποφάσισε να χαρακτηρίσει «εθνικό έργο» την επέμβαση του υπουργείου στον Ασωπό, με κύριο άξονα τους συνεχείς ελέγχους και την επιβολή αυστηρών κυρώσεων. Πιο συγκεκριμένα, το ΥΠΕΧΩΔΕ ανακοίνωσε ότι:</p>
			<p id="p7">- Εγιναν 7 δειγματοληψίες και 24 έλεγχοι-αυτοψίες σε μεγάλες βιομηχανικές εγκαταστάσεις. Περίπου δέκα επιχειρήσεις βρέθηκαν να απορρίπτουν παρανόμως επικίνδυνα απόβλητα στο ποτάμι• ο αριθμός τους όμως αναμένεται να αυξηθεί, μετά την ταυτοποίηση παράνομων αγωγών με τις επιχειρήσεις που τους τοποθέτησαν εν κρυπτώ.</p>
			<p id="p8">- Η περιοχή όπου καταγράφονται υψηλές τιμές εξασθενούς χρωμίου οριοθετήθηκε και είναι κυρίως η βιομηχανική ζώνη του Ασωπού. Σύμφωνα με την ανακοίνωση του υπουργείου, οι υψηλότερες συγκεντρώσεις εντοπίστηκαν σε συγκεκριμένο αγωγό και ρέμα, στα οποία καταλήγουν τα λύματα συγκεκριμένων επιχειρήσεων. Ωστόσο, εντοπίστηκαν και διάσπαρτοι παρανομούντες, στην ευρύτερη βιομηχανική περιοχή.</p>
			<p id="p9">Τα αποτελέσματα των ελέγχων των Επιθεωρητών Περιβάλλοντος και τα ονόματα των επιχειρήσεων που απορρίπτουν επικίνδυνα απόβλητα στον Ασωπό δεν δημοσιοποιήθηκαν• θα ανακοινωθούν μόλις ολοκληρωθεί η διαδικασία και επιβληθούν πρόστιμα. Οι παρανομούντες έχουν όμως ενημερωθεί και έχουν κληθεί να υποβάλουν απολογητικά υπομνήματα. Σύμφωνα με πηγές του ΥΠΕΧΩΔΕ, πρόκειται είτε για μεγάλες επιχειρήσεις που διαθέτουν εγκαταστάσεις βιολογικού καθαρισμού αλλά δεν τις χρησιμοποιούν (ρίχνοντας στον Ασωπό ανεπεξέργαστα τοξικά απόβλητα), ή μικρότερου μεγέθους επιχειρήσεις, οι οποίες έχουν υποχρέωση να μεταφέρουν με βυτιοφόρα σε εγκαταστάσεις προς επεξεργασία τα λύματά τους, αλλά αντ’ αυτού έχουν κατασκευάσει «κρυφούς» αγωγούς και τα αδειάζουν στον Ασωπό. Τέλος, χθες ξεκίνησαν το έργο τους στην κοίτη του Ασωπού οι μπουλντόζες, με την παρουσία του γ.γ. Περιβάλλοντος κ. Βαγγ. Μπαλτά και του επικεφαλής των Επιθεωρητών Περιβάλλοντος κ. Γιάννη Δερμιτζάκη. Τα μηχανήματα καθαρίζουν την κοίτη από μπάζα και άλλα ογκώδη απορρίμματα, ενώ παράλληλα αναζητούν τους… επιμελώς κρυμμένους αγωγούς.</p>
			<p id="p10">Η απόφαση του ΥΠΕΧΩΔΕ να επέμβει στον Ασωπό και ακολούθως στον Κηφισό και την Κορώνεια εκφράζει την πρόθεση της κυβέρνησης να χαράξει μια σαφέστερη φιλοπεριβαλλοντική πολιτική με πιο δραστικές πρωτοβουλίες. Στο πλαίσιο αυτό ανακοινώθηκε ότι μελετάται και η αυστηροποίηση των επιτρεπόμενων ορίων περιεκτικότητας σε επικίνδυνες ουσίες των υγρών αποβλήτων.</p>
			<p id="p11">Notify me of new posts via email.</p>
			<p id="p12">ΣΤΑΤΙΚΕΣ ΣΕΛΙΔΕΣ:</p>
			<p id="p13">143,234 hits</p>
		</body>
	</text>
</cesDoc>