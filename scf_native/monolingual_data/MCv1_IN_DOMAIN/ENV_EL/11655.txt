Γράφει ο Λιβέριος Πετρίδης
«Όχι άλλες υποσχέσεις» ήταν ο πρωτοσέλιδος τίτλος του «Α.Π.» στο υπ. αρ. 14 Μάρτιος του 2006 τεύχος του. Το πρωτοσέλιδο ρεπορτάζ αναφέρονταν στην επίσκεψη της Μόνιμης Επιτροπής Περιβάλλοντος της Βουλής στην περιοχή μας για να διαπιστώσουν «ιδίοις όμασι» το μέγεθος της ρύπανσης του Ασωπού και να εισηγηθούν μέτρα.
Ακολούθησε επίσκεψη στη βουλή όπου στην αίθουσα της Γερουσίας μίλησαν όλοι για την άμεση ανάγκη λήψης μέτρων. Δόθηκαν από το ΥΠΕΧΩΔΕ, στη δημοσιότητα οι προτάσεις με τα μέτρα που πρέπει να ληφθούν για την απορρύπανση του Ασωπού, αλλά πολλά από τα μέτρα δεν έγιναν έργο. Σε ερώτηση Βουλευτή Περιφέρειας Αττικής, Βασίλη Οικονόμου, αναφορικά με τη Ρύπανση του Ασωπού ποταμού, ο Υφυπουργός Περιβάλλοντος κ. Στ. Καλογιάννης μεταξύ άλλων αναφέρει και τα μέτρα που έχει λάβει ή θα λάβει το Υπουργείο του, «…με νομοθετική ρύθμιση του ΥΠΕΧΩΔΕ τετραπλασιάστηκε το ανώτατο όριο για τα περιβαλλοντικά πρόστιμα, το οποίο φτάνει τα 2.000.000 ευρώ από 500.000 ευρώ.  2. Συνέχιση των εντατικών ελέγχων από τους Επιθεωρητές Περιβάλλοντος και επιβολή αυστηρών κυρώσεων στους παραβάτες. 3. Επανεξέταση προς το αυστηρότερο των επιτρεπόμενων ορίων των επικίνδυνων ουσιών σε υγρά απόβλητα.  4. Ανάθεση μελέτης για την Κατασκευή δικτύου αποχέτευσης των βιομηχανικών επεξεργασμένων αποβλήτων, με σύγχρονο σύστημα αυτόματης παρακολούθησης της επικινδυνότητας τους. 5. Οριοθέτηση της κοίτης του Ασωπού. 6. Παρακολούθηση των υπόγειων και επιφανειακών υδάτων. 7. Καθορισμός ζωνών Προστασίας Ασωπού. 8. Επανεξέταση προς το αυστηρότερο των περιβαλλοντικών όρων των δραστηριοτήτων που ευθύνονται για την ρύπανση του Ασωπού ποταμού. 9. Εγκατάσταση σταθμών παρακολούθησης ατμοσφαιρικής ρύπανσης στα Οινόφυτα. Σε ό,τι αφορά τις Προτάσεις της Επιτροπής της Βουλής σας ενημερώνουμε ότι ορισμένες εξ αυτών ήταν εκτός αρμοδιότητας ΥΠΕΧΩΔΕ, ορισμένες δεν είναι δυνατόν να υλοποιηθούν (π.χ. ίδρυση κτιριακής μονάδας επεξεργασίας βιομηχανικών και αστικών αποβλήτων) ενώ άλλες εφαρμοζόταν ήδη από το 2004 (π.χ. εντατικοποίηση ελέγχων)».
Μετά και το «νέο φρούτο» εξασθενές χρώμιο που μας προέκυψε, άρχισε κάτι να κινείται με ελέγχους και πρόστιμα, που όμως δεν βελτίωσαν την κατάσταση. Το ποτάμι παρέμεινε βρώμικο. Τον περασμένο Αύγουστο το ΥΠΕΧΩΔΕ μας διαβεβαίωσε ότι δεν ανιχνεύεται πλέον εξασθενές χρώμιο στο νερό, έρευνα του Γεωπονικού Πανεπιστημίου Αθηνών όμως αποδεικνύει ότι η ρύπανση συνεχίζεται με αμείωτους ρυθμούς.
Η μελέτη αναφέρει συγκεντρώσεις εξασθενούς χρωμίου έως και 148 μικρογραμμάρια ανά λίτρο, από τα οποία τα 2/3 καταλήγουν στον υδροφόρο ορίζοντα. Παράλληλα, οι ειδικοί χαρακτηρίζουν το νερό ακατάλληλο για άρδευση εξαιτίας των βαρέων μετάλλων που ανιχνεύονται με τις αναλύσεις. Τα ευρήματα είναι αποκαλυπτικά. Εντοπίζεται βάριο 18.000 μgr με όριο 0 (!), νικέλιο 31 μgr ανά λίτρο με όριο 20, κοβάλτιο 30 μgr με όριο 0, σίδηρος 420 μgr ανά λίτρο με όριο 200 και μαγγάνιο 157 μgr ανά λίτρο με όριο 50!
«Μακράν ο χειρότερος σε κατάσταση ποταμός από όσους έχουν ελεγχθεί» χαρακτηρίζεται λίγες μέρες μετά ο Ασωπός από τους μελετητές του Ελληνικού Κέντρου Θαλασσίων Ερευνών (ΕΛΚΕΘΕ) που ανέλαβε έργο ελέγχου για λογαριασμό του ΥΠΕΧΩΔΕ εξετάζοντας τα ύδατα με βιολογικές παραμέτρους και όχι με απλές αναλύσεις.
Το μοναδικό ζωντανό στοιχείο που βρήκαν οι επιστήμονες στο νερό του Ασωπού είναι η κόκκινη προνύμφη ενός συγκεκριμένου είδους μύγας, η οποία είναι η μόνη που μπορεί να επιζήσει σε συνθήκες μηδενικού οξυγόνου. Το ΕΛΚΕΘΕ κατέληξε στο συμπέρασμα ότι είναι επικίνδυνη όχι μόνο η άρδευση αλλά και η παραμικρή επαφή με τα βοθρολύματα του Ασωπού.
Εξασθενές χρώμιο, αρσενικό και μόλυβδο βρήκαν στα υπόγεια νερά της λεκάνης του Ασωπού και οι επιστήμονες του ΙΓΜΕ, σε μελέτη που πραγματοποίησαν για λογαριασμό της Κεντρικής Υπηρεσίας Υδάτων του ΥΠΕΧΩΔΕ. Ωστόσο, η υπηρεσία του υπουργείου επέστρεψε τη μελέτη στο ΙΓΜΕ και παρήγγειλε νέα έρευνα, «πιο εμπεριστατωμένη»… Μετά τη δημοσιοποίηση των αποτελεσμάτων από το Γεωπονικό Πανεπιστήμιο Αθηνών, ακολούθησε ερώτηση για το ίδιο θέμα από τον Βουλευτή Βοιωτίας κ. Βασίλη Τόγια στην οποία μεταξύ άλλων αναφέρει: «Είναι εντυπωσιακό δε ότι το νερό που παροχετεύεται προς τις εκβολές προέρχεται αποκλειστικά από εκχύσεις βιομηχανικών αποβλήτων. Παρά τις διαβεβαιώσεις του ΥΠΕΧΩΔΕ ότι το πρόβλημα αντιμετωπίζεται, σε μια προσπάθεια κατευνασμού της κοινής γνώμης και των τοπικών κοινωνιών, η κατάσταση αντί να βελτιώνεται χειροτερεύει, απειλώντας και την υγεία των κατοίκων της ευρύτερης περιοχής».
Όπως είπε και η κυρία Μαρία Λοϊζίδου, το πρόβλημα δε λύνεται μόνο με τους ελέγχους και τα πρόστιμα, χρειάζονται έργα.
Εκτός των ελέγχων και προστίμων έχει γίνει τίποτα άλλο από τα μέτρα που αναφέρει ο κ. Καλογιάννης; Η μονάδα επεξεργασίας βιομηχανικών και αστικών αποβλήτων γιατί δεν μπορεί να γίνει; Μελέτη υπάρχει. Επικαιροποίηση χρειάζεται για να προσαρμοστεί στα νέα δεδομένα της περιοχής. Σύμφωνα με δήλωση του κ. Περγαντά, «χρήματα υπάρχουν, πολιτική βούληση χρειάζεται». Κυρίως Περιβαλλοντική Συνείδηση χρειάζεται. Αν δεν αλλάξουμε εκ βάθρων την σχέση μας με τη φύση η ρύπανση θα συνεχίζεται παρόλα τα μέτρα που θα λαμβάνονται. Όπως είπε στην ομιλία του ο κ. Θεοδωρόπουλος «…η λύση είναι εσωτερική υπόθεση του καθενός μας, να διαμορφώσει περιβαλλοντική συνείδηση και να μην επιδιώκει με ανθρωποκεντρική αλαζονεία την κυριαρχία του στο περιβάλλον με οποιουσδήποτε όρους πάνω σ’ αυτό».
Notify me of new posts via email.
ΣΤΑΤΙΚΕΣ ΣΕΛΙΔΕΣ:
143,253 hits
