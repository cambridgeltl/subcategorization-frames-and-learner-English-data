By Vandana Shiva  , CounterCurrents , March 16, 2010
Μετάφραση: Γιάννης Μαστοράκης
Η επίταση της ξηρασίας, οι πλημμύρες και οι κυκλώνες είναι τα πιο σοβαρά αποτελέσματα της Κλιματικής Αλλαγής  και της  Αστάθειας του Κλίματος. Η έλλειψη  των Μουσώνων στην Ινδία και η συνεπαγόμενη ξηρασία, έχουν  επηρεάσει τα 2/3 της χώρας, και ειδικότερα τις εύφορες πεδιάδες  του Γάγγη, που ονομάζονται από τους Ινδούς ως «το καλάθι του ψωμιού». Η περιοχή Bihar,  για παράδειγμα, έχει μια μείωση των βροχοπτώσεων της τάξης του 43%  και η ιστορία αυτή επαναλαμβάνεται σε πολλά άλλα μέρη της Ινδίας.
Σε τελική ανάλυση, η διατροφική ασφάλεια της Ινδίας εξαρτάται από τους Μουσώνες. Όμως η αποτυχία των Μουσώνων και η εξαπλούμενη ξηρασία συνεπάγεται την επιδείνωση  της ήδη σοβούσης διατροφικής κρίσης,  η οποία μεγεθύνεται  από τις πολιτικές του νεοφιλελευθερισμού, οι οποίες έχουν μετατρέψει την Ινδία σε πρωτεύουσα της πείνας. Όλα αυτά επίσης σημαίνουν ότι θα βαθύνει και η υδρολογική κρίση.
Οι Μουσώνες αναπληρώνουν τα ύδατα των υπογείων δεξαμενών (που υπεραντλούνται ) και τα επιφανειακά ύδατα (που εξατμίζονται). Από το έτος 1966, οπότε εισήχθη στην Ινδία το μοντέλο της Πράσινης Επανάστασης, το οποίο, όμως , απαιτεί τη χημική καλλιέργεια-  η οποία συνάμα είναι και υδροβόρος,  η Ινδία έχει υπερ -αντλήσει τα υπόγεια ύδατά της και έχει  τελικά περιπέσει μέσα στη σπείρα μιας τρομερής λειψυδρίας.  Οι χημικές μονοκαλλιέργειες  της Πράσινης Επανάστασης χρησιμοποιούν 10 φορές περισσότερο νερό από τα προηγούμενα οικολογικά συστήματα καλλιεργειών που τα χαρακτήριζε η βιοποικιλότητα.
Κατά τη δεκαετία του 1970, η Παγκόσμια Τράπεζα έδωσε μαζικά δάνεια στην Ινδία, για την διάνοιξη γεωτρήσεων. Η κατάσταση αυτή ανάγκασε πολλές τοπικές κυβερνήσεις, όπως την κυβέρνηση της Maharashtra  να σταματήσουν  την καλλιέργεια  των φυτών του  κεχριού –όπως είναι το jowar που  χρειάζεται  300 mm  νερό- και να μετακινηθούν    σε πιο υδροβόρες  καλλιέργειες, όπως είναι το ζαχαροκάλαμο –που χρειάζεται 2.500  mm νερού. Σε μια περιοχή με επίπεδο βροχοπτώσεων 600 mm, αυτή η συνταγή είναι μια συνταγή για υδρολογική αυτοκτονία.
Μια νέα μελέτη που δημοσιεύθηκε στο περιοδικό Nature και  έγινε από τον Matthew Rodell, του Κέντρου Διαστημικών Πτήσεων  Goddard,  της NASA,  στο  Maryland, έδειξε ότι η στάθμη των υπογείων υδάτων της Βόρειας Ινδίας ανάμεσα στον Αύγουστο του 2002 και στον Αύγουστο του 2008 έπεσε μέχρι τα 40mm.  Και κατά την ίδια περίοδο περισσότερα από 109 km3  υπογείων υδάτων εξαφανίστηκαν από τις υπόγειες δεξαμενές. Το περισσότερο από αυτό το νερό κατευθύνθηκε σε  χημικές καλλιέργειες  τύπου Πράσινης Επανάστασης.
Η χημική καλλιέργεια δεν έχει μόνο εξ-αντλήσει τα υπόγεια ύδατα, αλλά επίσης έχει εξ-αντλήσει και την γονιμότητα του εδάφους και έχει συνεισφέρει κατά πολύ στο φαινόμενο της Κλιματικής Αλλαγής. Τα χημικά λιπάσματα καταστρέφουν  τη ζωογόνα πορεία των γόνιμων εδαφών και τελικά  τα καθιστούν περισσότερο ευάλωτα στην ξηρασία. Τα χημικά λιπάσματα επίσης παράγουν Νιτρώδη Οξείδια, ένα αέριο που ανήκει στα αέρια του θερμοκηπίου, 300 φορές πιο ισχυρό από το CO2.
Η λύση για την κλιματική κρίση, τη διατροφική κρίση και την υδρολογική κρίση είναι ή ίδια: Συστήματα  οργανικών καλλιεργειών που θα βασίζονται στη βιοποικιλότητα.
Οι οικολογικές καλλιέργειες που βασίζονται στη βιοποικιλότητα μπορούν να αντιμετωπίσουν την κλιματική κρίση, επειδή μειώνουν τις εκπομπές των Αερίων του Θερμοκηπίου, όπως είναι τα νιτρώδη οξείδια και απορροφούν το διοξείδιο του άνθρακα μέσα από τα φυτά και το έδαφος  Η βιοποικιλότητα και τα εδάφη που είναι πλούσια στην οργανική λίπανση είναι οι πιο αποτελεσματικές καταβόθρες του άνθρακα.  Η βιοποικιλότητα βοηθά επίσης,  τα φυτά να προσαρμοστούν στην ΚΑ και στην ξηρασία, επειδή με την αυξημένη  οργανική ύλη του εδάφους αυξάνεται η ικανότητά του να παρακρατεί την υγρασία και έτσι δημιουργείται ένα δίχτυ προστασίας για τις καλλιέργειες.
Η βιοποικιλότητα που υπάρχει σε κτήματα που χρησιμοποιούν οργανικές μεθόδους λίπανσης, αυξάνουν τη διατροφική ασφάλεια καθώς αυξάνουν την προσαρμοστικότητα  των φυτών και μειώνουν την ευαισθησία τους στις αυξημένες θερμοκρασίες του περιβάλλοντος. Επίσης  ενισχύουν τη διατροφική ασφάλεια, επειδή αυξάνουν την παραγωγή προϊόντων που έχουν πολλά θρεπτικά συστατικά ανά εκτάριο εν σχέσει με τις μονοκαλλιέργειες της Πράσινης Επανάστασης, στις οποίες υπολογίζονται   μόνο τα χρήματα που κερδίζει ένας αγρότης ανά στρέμμα και όχι η  πραγματική αξία του συνόλου της παραγωγής του, και κυρίως  η  ποιότητα των θρεπτικών συστατικών αυτής της τροφής.
Οι οργανικές καλλιέργειες  που εμπεριέχουν την βιοποικιλότητα  μπορούν να αντιμετωπίσουν καλύτερα την υδρολογική κρίση. Κατά πρώτον, η καλλιέργεια φυτών  που είναι πιο ανθεκτικά στην  έλλειψη νερού, όπως είναι τα διάφορα είδη κεχριού μειώνουν τις υδρολογικές ανάγκες των καλλιεργειών. Δεύτερον, η χρήση μεθόδων οργανικής γεωργίας απαιτεί 10 φορές λιγότερο νερό απ` ότι  η χημική καλλιέργεια. Τρίτον, με την μετατροπή του επιφανειακού εδάφους  σε μια δεξαμενή ύδατος –καθώς η οργανική ύλη αυξάνει τη χωρητικότητά του-  οι οργανικές καλλιέργειες που χαρακτηρίζονται από  τη  βιοποικιλότητα  μειώνουν τις ανάγκες για άρδευση και συντελούν στη διατήρηση του ύδατος στα καλλιεργούμενα εδάφη.
Συμπερασματικά, εάν μεγιστοποιήσουμε τη βιοποικιλότητα εντός του καλλιεργούμενου εδάφους και την οργανική ύλη, τότε  αυτομάτως θα αυξηθεί η ανθεκτικότητα των φυτών μπροστά στα φαινόμενα της ΚΑ , η διατροφική ασφάλεια των κοινωνιών και η υδρολογική ασφάλεια .
Ωστόσο, η κυριαρχούσα πρακτική στον τομέα  της γεωργίας η οποία  βασίζεται στο μοντέλο της Πράσινης Επανάστασης και της βιοτεχνολογίας,  μειώνει τη βιοποικιλότητα και την οργανική ύλη  και στοχεύει στην προώθηση της μονοκαλλιέργειας, η οποία  στηρίζεται αποκλειστικά στα χημικά λιπάσματα, στις τεράστιες ποσότητες νερού και στα ορυκτά καύσιμα. Καθώς όμως η πολλαπλή κρίση των κοινωνιών μας  βαθαίνει εξ αιτίας αυτών των πρακτικών –που δεν οδηγούν στην αειφορικότητα- οι  μεγάλες εταιρίες προσπαθούν να μετασχηματίσουν την κρίση αυτή σε ευκαιρία για νέες μπίζνες  και νέο μάρκετινγκ. Υπάρχουν πολλά παραδείγματα αυτής της πολιτικής των πολυεθνικών, όπως είναι η αντιγραφή στοιχείων ορισμένων ποικιλιών,  που τα κάνουν ανθεκτικά στην ξηρασία ( και τα οποία φυτά βέβαια, οι ίδιοι οι αγρότες τα έχουν εξελίξει μέσα στους αιώνες)   και  η πώληση  των προϊόντων  αυτών  της «βιο-πειρατείας» ως μια καινούργια «ανακάλυψη».
Σε ένα πρόσφατο άρθρο που δημοσιεύθηκε στην Wall Street Journal, με τίτλο, «Πολέμα την ξηρασία μέσω της  Επιστήμης», ο Henry I. Miller, ένας από τους συγγραφείς του βιβλίου,  «The Frankenfood Myth», δήλωσε: «Ο πρώτος σπόρος  καλαμποκιού, που θα είναι ανθεκτικός στην ξηρασία, αναμένεται να μπει στην αγορά μέχρι το 2012. Εάν οι δοκιμές του επι του εδάφους πάνε καλά, η Ινδία θα μπορούσε να είναι η πιθανή αγορά για αυτή την ποικιλία». Εκείνο, βέβαια, που ο Miller αποφεύγει να πει είναι ότι η Ινδία ήδη έχει εκατοντάδες χιλιάδες από τέτοιους σπόρους –που είναι δηλαδή ανθεκτικοί στην ξηρασία.
Αυτοί είναι οι σπόροι τους οποίους οι αγρότες φυτεύουν κατά τις περιόδους της ξηρασίας. Όταν η παραγωγή του ρυζιού έπεσε από τα 25,673 εκατομμύρια ha , στα 19,13  εκατομμύρια ha, οι περιοχές που είχαν φυτευθεί με ποικιλίες ανθεκτικές  στην ξηρασία, ανέβηκαν από τα 15,325 εκατομμύρια στα 15,956 εκατομμύρια ha. H βιομηχανία της βιοτεχνολογίας καταφανώς άργησε στην παραγωγή σπόρων ανθεκτικών στην ξηρασία , αν τη συγκρίνουμε με τους αιώνες  ανα- παραγωγής σπόρων από τους ίδιους τους αγρότες της Ινδίας.  Ο Miller επίσης αποφεύγει να θυμηθεί ότι οι γενετικά τροποποιημένοι σπόροι καλαμποκιού –οι ανθεκτικοί στην ξηρασία- συμπεριφέρονται άσχημα στις κανονικές κλιματολογικές συνθήκες. Τελικά αυτό δεν είναι επιστήμη.
Ένα άλλο παράδειγμα του οπορτουνισμού των μεγάλων εταιριών είναι η προώθηση κατά τις περιόδους της ξηρασίας του Roundup ( ενός ευρέως φάσματος ζιζανιοκτόνου). Το Roundup σκοτώνει κάθε άλλο πράσινο φυτό εκτός από την καλλιεργούμενη ποικιλία και ως εκ τούτου καταστρέφει τη βιοποικιλότητα και την οργανική  ύλη που αποτελούν, ωστόσο, την αναγκαία προϋπόθεση,  για να ενισχυθεί η ανθεκτικότητα των φυτών κατά την περίοδο της ξηρασίας, για να διατηρηθεί η υγρασία εντός του εδάφους και να αυξηθεί η παραγωγή των γεωργικών προϊόντων.
Είναι παράξενο που η κυβέρνηση της Ινδίας δεν χρησιμοποιεί τον κίνδυνο εκ της ξηρασίας για να ενεργήσει όπως μια πολυεθνική που εμπορεύεται  τους GM σπόρους και  το Roundup. Η εναλλακτική λύση είναι προφανής: Περιλαμβάνει:
τη διατήρηση και την δια-νομή  σε μεγάλη κλίμακα των σπόρων που είναι      ανθεκτικοί στην ξηρασία.
την  προώθηση της οργανικής γεωργίας που      αυξάνει την ανθεκτικότητα των φυτών στο νέο τοπίο της ΚΑ, βελτιώνει  την ποιότητα των προϊόντων  και  εξασφαλίζει τη διατροφική ασφάλεια.
κίνητρα στους αγρότες, ώστε να      ενθαρρυνθεί η μετακίνησή τους  από      καλλιέργειες εντατικές στο πότισμα,       στην οργανική γεωργία  ( η      οποία  χρησιμοποιεί ποικιλίες      φυτών  ανθεκτικών  στην ξηρασία ) και συνάμα  στην       επιλογή της βιοπικιλότητας αντί της μονοκαλλιέργειας. .
Οι γεωργοί δεν δημιούργησαν την Πράσινη Επανάσταση. Δεν πρέπει να τιμωρηθούν για τις συνέπειές της.
Η Vandana Shiva είναι συγγραφεύς του βιβλίου «Soil Not Oil». Διδάσκει ως τακτική καθηγήτρια στο Κολλέγιο Schumacher στις ΗΠΑ και στο «The School of Seed», στην Ινδία.
Μετάφραση, Γιάννη Μαστοράκη, Καλαμάτα, 08-06
ου
Ετικέτες
Για κάποιον που στοχεύει στην χρηματοοικονομική μεγιστοποίηση δεν είναι καθόλου παράξενο…
Υποβολή απάντησης
Όνομα
Ειδοποίησέ με μέσω ηλ. ταχυδρομείου για σχόλια που θα ακολουθήσουν
Notify me of new posts via email.
