<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Μισοάδειο το ποτήρι… « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Μισοάδειο το ποτήρι… « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 17:13:09.0</pubDate>
							<eAddress>http://asopossos.wordpress.com/2008/03/29/%CE%BC%CE%B9%CF%83%CE%BF%CE%AC%CE%B4%CE%B5%CE%B9%CE%BF-%CF%84%CE%BF-%CF%80%CE%BF%CF%84%CE%AE%CF%81%CE%B9/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/2086.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">29 03 2008</p>
			<p id="p2">Πέμπτη, 27.03.08Συχνά το νερό της βρύσης «κατηγορείται» για κακή γεύση, ότι δεν χωνεύεται εύκολα, ότι περιέχει πολύ χλώριο ή μικρόβια. Πανεπιστημιακές μελέτες δείχνουν ότι σε πολλές περιοχές της χώρας τα υπόγεια ύδατα, από τα οποία αντλούν γεωτρήσεις, έχουν μολυνθεί ανεπανόρθωτα από νιτρικά άλατα, εξασθενές χρώμιο, νικέλιο ή άλλες καρκινογόνες ουσίες, ενώ έρευνα του ΙΓΜΕ που συνεχίζεται ακόμη και σήμερα διαπιστώνει αυξημένες συγκεντρώσεις νιτρικών στην υδρολογική λεκάνη που ξεκινά από τα Καλύβια και αναπτύσσεται περιφερειακά προς τις περιοχές του Μαρκόπουλου, του Κορωπίου, της Παιανίας, του Γέρακα, της Παλλήνης και των Σπάτων. Σε όλα τα παραπάνω προστέθηκε πρόσφατα η φήμη -που κυκλοφόρησε μέσα από το Διαδίκτυο- για την ύπαρξη ραδιενεργών καταλοίπων στο νερό της πρωτεύουσας.</p>
			<p id="p3">Ετσι οι καταναλωτές αμφιβάλλουν συχνά για την ποιότητα του νερού που τρέχει από τη βρύση τους. Αυτό, σε συνδυασμό με την παραμονή τους για πολλές ώρες εκτός σπιτιού, λόγω επαγγελματικών υποχρεώσεων, και γενικότερα η στροφή προς έναν πιο υγιεινό τρόπο ζωής και διατροφής, έχουν αναδείξει τον τομέα των εμφιαλωμένων νερών σε σημαντικό «παίκτη» του κλάδου τροφίμων και ποτών. Ωστόσο, και το εμφιαλωμένο νερό δεν είναι απαλλαγμένο κινδύνων. Ως ένα τρόφιμο ιδιαίτερα ευπαθές, έχει συγκεκριμένη ημερομηνία λήξης ενώ όταν μεταφέρεται υπό ακατάλληλες συνθήκες ή εκτίθεται στον ήλιο αλλοιώνεται. Η συντήρηση και η μεταφορά του εμφιαλωμένου νερού ορίζουν, σύμφωνα με τους ειδικούς, την αξιοπιστία του προϊόντος.</p>
			<p id="p4">Προς το παρόν οι γεωτρήσεις και τα υπόγεια νερά μπορεί να μην αφορούν την ΕΥΔΑΠ και το νερό της πρωτεύουσας να ανήκει στην πρώτη κατηγορία ποσιμότητας (κατηγορία Α1), όμως τα προβλήματα αναμένεται να αυξηθούν στο μέλλον. Δεδομένης της πρόσφατης ανακοίνωσης της ΕΥΔΑΠ ότι τα αποθέματα νερού βρίσκονται στα χαμηλότερα επίπεδα των τελευταίων ετών, αργά ή γρήγορα θα αναγκαστούμε να στραφούμε στον υδροφόρο ορίζοντα. «Αν δεν έχουμε υπόγεια νερά σε καλή κατάσταση και σε ικανή ποσότητα, είναι βέβαιο ότι θα έχουμε προβλήματα στο μέλλον», σημείωσε μιλώντας στον ΕΤ ο αναπληρωτής καθηγητής του Εργαστηρίου Περιβαλλοντικής Χημείας του Πανεπιστημίου Αθηνών, κ. Μιχάλης Δασενάκης. «Ο υδροφόρος ορίζοντας του λεκανοπεδίου, επειδή κάθεται από πάνω του μία πόλη με πολλές δραστηριότητες, έχει πρόβλημα. Χρειάζεται περαιτέρω διερεύνηση και συγκεκριμένες κινήσεις για να εξακριβωθούν το επίπεδο και οι πηγές της ρύπανσης, ώστε να ξεκινήσουν οι ανάλογες διαδικασίες αντιμετώπισης», προσθέτει ο κ. Δασενάκης.</p>
			<p id="p5">«Οσο παίρνουμε νερό από το Μόρνο και τον Εύηνο, δεν θα υπάρχει πρόβλημα. Ομως με τη λειψυδρία που απειλείται ίσως χρειαστεί να χρησιμοποιήσουμε τις γεωτρήσεις της ΕΥΔΑΠ σε Αυλώνα και Μαυροσουβάλα. Ηδη βρίσκεται σε εξέλιξη μελέτη του ΥΠΕΧΩΔΕ για το κατά πόσο τα νερά των υδροφόρων οριζόντων της ευρύτερης περιοχής του Ασωπού έχουν μολυνθεί με εξασθενές χρώμιο από το ποτάμι», τονίζει ο δρ υδρογεωλόγος Χ. Σμυρνιώτης, από το Ινστιτούτο Γεωλογικών και Μεταλλευτικών Ερευνών. Την ίδια στιγμή, το Εθνικό Δίκτυο Παρακολούθησης των υπόγειων νερών, που δημιουργήθηκε στο ΙΓΜΕ στο πλαίσιο του τρίτου ΚΠΣ, κινδυνεύει με «εξαφάνιση», εξαιτίας της αλλαγής του φορέα διαχείρισης των υδάτων (από το ΥΠΑΝ στο ΥΠΕΧΩΔΕ).</p>
			<p id="p6">Κύρια μόλυνση</p>
			<p id="p7">Τα αίτια της υποβάθμισης της ποιότητας των υπόγειων νερών, σύμφωνα με τον δρα υδρογεωλόγο Χ. Σμυρνιώτη - (ΙΓΜΕ) συνοψίζονται στα κάτωθι:</p>
			<p id="p8">Οικιακά και δημόσια λύματα, βιομηχανικά απόβλητα, μεταλλευτικά, βιομηχανικά απόβλητα, επιστροφές από άρδευση, υφαλμύρινση λόγω υπεραντλήσεων</p>
			<p id="p9">νερό ψύξης, στερεά και ημιστερεά σκουπίδια, απόρριψη ρευστών στο έδαφος ή σε γεωτρήσεις, υπαίθριες αποθηκεύσεις, αποπαγοποίηση δρόμων, νεκροταφεία.</p>
			<p id="p10">Περιοχές</p>
			<p id="p11">• Περιοχή Θριασίου</p>
			<p id="p12">• περιοχές με έντονη βιομηχανική δραστηριότητα</p>
			<p id="p13">• αγροτικές περιοχές όπου υπάρχουν αγροτικές καλλιέργειες και υψηλή νιτρορύπανση (π.χ. Θεσσαλία)</p>
			<p id="p14">Πηγή: Αν. καθηγητής Μιχάλης Δασενάκης - Εργαστήριο Χημείας Περιβάλλοντος - Τμήμα Χημείας - Πανεπιστήμιο Αθηνών</p>
			<p id="p15">Notify me of new posts via email.</p>
			<p id="p16">ΣΤΑΤΙΚΕΣ ΣΕΛΙΔΕΣ:</p>
			<p id="p17">143,235 hits</p>
		</body>
	</text>
</cesDoc>