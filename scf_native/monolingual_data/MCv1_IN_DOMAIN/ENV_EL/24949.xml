<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>
Αρχείο από 31 Ιανουαρίου 2010
</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>
Αρχείο από 31 Ιανουαρίου 2010
</title>
						<author></author>
						<imprint>
							<publisher></publisher>
							<pubDate>2010-09-01 18:03:57.0</pubDate>
							<eAddress>http://sdappe-kimis.pblogs.gr/2010/20100131.html</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/24949.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">«Οποιος επιδιώκει ανάπτυξη εις βάρος του περιβάλλοντος, στρέφεται αυτομάτως και κατά του ανθρώπινου προσώπου. Αμαρτία κατά της φύσης είναι και αμαρτία κατά του ανθρώπου».</p>
			<p id="p2">Αυτό τόνισε ο Οικουμενικός Πατριάρχης κ. Βαρθολομαίος κατά τη διάρκεια της ομιλίας του σε διεθνές συμπόσιο που διοργανώθηκε από το ΤΕΙ Καλαμάτας με θέμα «Η προστασία του περιβάλλοντος ως πηγή αληθούς ζωής και ως προϋπόθεση της αειφόρου ανάπτυξης».</p>
			<p id="p3">Οπως ανέφερε ο Οικουμενικός Πατριάρχης, «ο αιώνας που πέρασε υπήρξε ο πιο βίαιος εις την ιστορία της ανθρωπότητας. Ηταν περίοδος απεριγράπτου ωμότητος του ανθρώπου εις τον συνάνθρωπό του αλλά και πρωτόγνωρης βαρβαρότητας απέναντι στο φυσικό περιβάλλον. Μετά τους δυο αιματηρούς παγκοσμίους πολέμους, διεξάγεται σήμερα τρίτος κατά της φύσης».</p>
			<p id="p4">Ο κ. Βαρθολομαίος χαρακτήρισε την οικολογική κρίση ως τη μεγαλύτερη στην πορεία της ανθρωπότητας και σημείωσε ότι μπορεί σήμερα να ζούμε τις σοβαρές επιπτώσεις της, όμως την κορύφωσή της δεν τη βιώσαμε ακόμη. «Ακόμα και σήμερα», είπε, «που βρισκόμαστε στο χείλος της αβύσσου δεν φαίνεται να συνετιζόμαστε, μάλλον τρέφουμε αυταπάτες ή το χειρότερο γνωρίζουμε αλλά συνεχίζουμε ως να μην γνωρίζουμε, θυσιάζοντας τη φύση σε αλλότριους θεούς, υποτάσσοντας την οικολογία στην οικονομία».</p>
			<p id="p5">Κριτική στους επιστήμονες</p>
			<p id="p6">Εντονα κριτικός υπήρξε και προς τους επιστήμονες: «Η μεγάλη δύναμη της εποχής μας, η επιστήμη, δυστυχώς συνεχίζει να λειτουργεί ως θεραπενίς του οικονομισμού και όχι ως διάκονος του ανθρώπινου προσώπου και του κόσμου. Φαίνεται μάλιστα ότι οι τελευταίες εκπληκτικές ανακαλύψεις στον τομέα της γενετικής και των νευροεπιστημών αναθέρμαναν την εγγενή αλαζονεία της επιστήμης έναντι της φύσης».</p>
			<p id="p7">Στο συμπόσιο μίλησαν ακόμα ο υφυπουργός Εξωτερικών Σπύρος Κουβέλης, ο πρόεδρος του Εθνικού Αστεροσκοπείου Αθηνών Χρήστος Ζερεφός, ο καθηγητής του πανεπιστημίου της Στοκχόλμης Kleman Johan και ο πρώην πρύτανης του Εθνικού Μετσόβιου Πολυτεχνείου Νικόλαος Μαρκάτος.</p>
			<p id="p8">Σήμερα ο Πατριάρχης θα παραστεί στις εορταστικές εκδηλώσεις του Πολιούχου της Καλαμάτας Υπαπαντής του Σωτήρος, ενώ αύριο θα επισκεφθεί τον αρχαιολογικό χώρο της Αρχαίας Μεσσήνης.</p>
			<p id="p9">ΠΕΤΡΟΣ ΤΣΩΝΗΣ</p>
			<p id="p10">Για τους συνεργάτες της νέας Υπουργού στο ΥΠΕΚΑ. Αληθή ή ψευδή;</p>
			<p id="p11">Το πιο κάτω δημοσίευμα του Σερβιτόρου της Εύβοιας αξίζει να διαβαστεί:</p>
			<p id="p12">Έχουμε ήδη αναφέρει σε προηγούμενη ανάρτησή μας ότι οι WWF και GREENPEACE δέν έχουν πάρει θέση για το νομοσχέδιο για τις ΑΠΕ.</p>
			<p id="p13">Πήραμε με e-mail, στις 3/2/2010, το Climate Newsletter της WWF. Σε αυτό δημοσιεύονται οι θέσεις της WWF για το τόσο σημαντικό αυτό θέμα. Μετά το τέλος της προθεσμίας για διαβούλευση (15/1/2010);;;</p>
			<p id="p14">Το δημοσιεύουμε:</p>
			<p id="p15">Μεγάλο ποσοστό των σπονδυλόζωων της Ελλάδας και περισσότερα από τα μισά ασπόνδυλα είδη, για τα οποία υπάρχουν επαρκή επιστημονικά δεδομένα, βρίσκονται υπό απειλή.</p>
			<p id="p16">Αυτό προκύπτει από το Κόκκινο Βιβλίο των Απειλούμενων Ζώων της Ελλάδας, όπως επικαιροποιήθηκε από τις περιβαλλοντικές οργανώσεις Ελληνική Ζωολογική Εταιρεία, Ελληνική Ορνιθολογική Εταιρεία, Ελληνική Ερπετολογική Εταιρεία, Ινστιτούτο Σπηλαιολογικών Ερευνών Ελλάδας και WWF Ελλάς.</p>
			<p id="p17">Ο Κόκκινος Κατάλογος της Διεθνούς Ένωσης για τη Διατήρηση της Φύσης (IUCN) αποτελεί μια δυναμική βάση δεδομένων που περιλαμβάνει τα είδη που διατρέχουν το μεγαλύτερο κίνδυνο εξαφάνισης στο φυσικό τους περιβάλλον. Η βάση αυτή επικαιροποιείται τακτικά, ενώ συγκεντρωτικές αναλύσεις και στατιστικά στοιχεία δημοσιεύονται κάθε 4-5 χρόνια. To ελληνικό Κόκκινο Βιβλίο που επικαιροποιήθηκε ύστερα από 17 χρόνια περιλαμβάνει στοιχεία για σπονδυλόζωα (ψάρια, αμφίβια, ερπετά, πουλιά και θηλαστικά) αλλά και, για πρώτη φορά στη χώρα μας, θαλάσσια και χερσαία ασπόνδυλα είδη (ανθόζωα, χερσαία σαλιγκάρια, αράχνες, ισόποδα, λεπιδόπερα, κολεόπτερα, οδοντόγναθα, κ.ά).</p>
			<p id="p18">Παρακάτω παρουσιάζονται συνοπτικά τα αποτελέσματα:</p>
			<p id="p19">Αξιολογήθηκε η κατάσταση 422 ειδών σπονδυλόζωων και 591 ειδών ασπονδύλων, με βάση τα διεθνώς αποδεκτά κριτήρια της Διεθνούς Ένωσης για τη Διατήρηση της Φύσης (IUCN).</p>
			<p id="p20">Συνολικά το 15% (171 είδη) των ειδών σπονδυλόζωων της Ελλάδας εντάσσεται σε κατηγορία κινδύνου (Κρισίμως Κινδυνεύοντα, Κινδυνεύοντα και Τρωτά), είναι δηλαδή πιθανό να εξαφανιστούν στο βραχυπρόθεσμο ή μακροπρόθεσμο μέλλον.</p>
			<p id="p21">Στα ασπόνδυλα, το 50,2% των ειδών που αξιολογήθηκαν (297 είδη) εντάχθηκαν σε κατηγορία κινδύνου.</p>
			<p id="p22">Από τα σπονδυλόζωα που αξιολογήθηκαν προκύπτει ότι περισσότερο απειλούνται τα ψάρια του γλυκού νερού και τα αμφίβια, καθώς σχεδόν το 37% και το 27% του συνόλου αντίστοιχα εντάσσεται σε κάποια κατηγορία κινδύνου.</p>
			<p id="p23">Κυριότερη απειλή για όλα τα είδη θεωρείται η απώλεια και υποβάθμιση των ενδιαιτημάτων τους. Για είδη με περιορισμένη εξάπλωση, όπως είναι πολλά ενδημικά, ακόμη και τοπικές αλλαγές μπορεί να είναι μοιραίες.</p>
			<p id="p24">Όσον αφορά τα απαιτούμενα μέτρα διατήρησης, έντονα προβάλλει η ανάγκη για εφαρμογή της νομοθεσίας και η ανάπτυξη διαχειριστικών σχεδίων. Σημαντικές είναι και οι δράσεις ενημέρωσης, ιδιαίτερα όσον αφορά συγκεκριμένες ομάδες απειλούμενων ειδών όπως τα ψάρια ή τα ερπετά.</p>
			<p id="p25">«Το Κόκκινο Βιβλίο των Απειλούμενων Ζώων της Ελλάδας θα αποδειχθεί εξαιρετικά χρήσιμο στην προσπάθεια προστασίας, διατήρησης και διαχείρισης της βιοποικιλότητας στη χώρα μας. Βασική φιλοδοξία της Ελληνικής Ζωολογικής Εταιρείας είναι η συνεχής, έγκυρη και έγκαιρη ενημέρωσή του που θα βασίζεται σε ουσιαστική πρωτογενή έρευνα. Όμως για κάτι τέτοιο δεν αρκούν οι καλές προθέσεις των επιστημόνων. Απαιτείται, εκ μέρους της πολιτείας, ένα σαφές πλαίσιο στόχων και μηχανισμών για την προστασία της βιοποικιλότητας που θα έχει στον πυρήνα του τη σταθερή ενίσχυση της έρευνας σε αυτόν τον τομέα», δήλωσε ο κ. Σίνος Γκιώκας, Πρόεδρος της Ελληνικής Ζωολογικής Εταιρείας.</p>
			<p id="p26">Από την πλευρά της, η κ. Παναγιώτα Μαραγκού, Συντονίστρια του προγράμματος (WWF Ελλάς), επισημαίνει τα εξής: «Το Κόκκινο Βιβλίο δεν είναι μόνο ένας κατάλογος, αλλά και μια πλούσια πηγή δεδομένων για τα είδη που απειλούνται, την οικολογία τους, τις απειλές που αντιμετωπίζουν, καθώς και πληροφορίες σχετικά με τις δράσεις διατήρησης που αν εφαρμοστούν μπορεί να αποτρέψουν ή, έστω, να ελαττώσουν τον κίνδυνο περαιτέρω μείωσης των πληθυσμών τους ή και εξαφάνισής τους. Το Κόκκινο Βιβλίο είναι ένα εργαλείο που τώρα πρέπει να χρησιμοποιηθεί ώστε να επιλεχθούν προτεραιότητες προστασίας, να σχεδιαστούν και, το βασικότερο, να υλοποιηθούν οι αναγκαίες δράσεις», καταλήγει η κ. Μαραγκού.</p>
			<p id="p27">Δείτε εδώ συνοπτικές πληροφορίες για τις επιμέρους κατηγορίες ειδών.</p>
			<p id="p28">Σημειώσεις προς συντάκτες:</p>
			<p id="p29">Το έργο της αναθεώρησης και επικαιροποίησης του Κόκκινου Βιβλίου των Απειλούμενων Ζώων της Ελλάδας υλοποιήθηκε από την Ελληνική Ζωολογική Εταιρεία, στο πλαίσιο του Επιχειρησιακού Προγράμματος «Περιβάλλον» 2000-2006, μέτρο 5.2, «Περιβαλλοντική Ευαισθητοποίηση», που χρηματοδοτήθηκε σε ποσοστό έως 80% από το Ευρωπαϊκό Ταμείο Περιφερειακής Ανάπτυξης και στο υπόλοιπο ποσοστό από εθνικούς πόρους. Για την υλοποίησή του η Ελληνική Ζωολογική Εταιρεία συνεργάστηκε με την Ελληνική Ορνιθολογική Εταιρεία, το WWF Ελλάς, την Ελληνική Ερπετολογική Εταιρεία, και το Ινστιτούτο Σπηλαιολογικών Ερευνών Ελλάδας. Το Κόκκινο Βιβλίο είναι ωστόσο κυρίως το αποτέλεσμα της συλλογικής εργασίας μεγάλου αριθμού Ελλήνων ζωολόγων. Τελικά, περισσότεροι από 100 ζωολόγοι συνεργάστηκαν στις αξιολογήσεις των ειδών και με αυτό τον τρόπο η παρούσα έκδοση είναι το αποτέλεσμα μιας πραγματικά ευρείας συνεργασίας πολλών ερευνητών, πανεπιστημιακών ιδρυμάτων, ινστιτούτων και μη κυβερνητικών περιβαλλοντικών οργανώσεων υπό την επιστημονική επίβλεψη της Ελληνικής Ζωολογικής Εταιρείας.</p>
			<p id="p30">Με βάση το σύστημα αξιολόγησης της IUCΝ σε μια αξιολόγηση σε επίπεδο χώρας (όπως στο ελληνικό Κόκκινο Βιβλίο) αναγνωρίζονται 10 κατηγορίες: εννέα γενικές και μία ειδικά για περιφερειακές αξιολογήσεις:</p>
			<p id="p31">Εκλιπόντα - Extinct (ΕΧ)</p>
			<p id="p32">Τοπικά Εκλιπόντα - Regionally Extinct (RE)</p>
			<p id="p33">Κρισίμως Κινδυνεύοντα - Critically Endangered (CR)</p>
			<p id="p34">Κινδυνεύοντα - Endangered (ΕΝ)</p>
			<p id="p35">Μειωμένου Ενδιαφέροντος - Least Concern (LC)</p>
			<p id="p36">Ανεπαρκώς Γνωστά - Data Deficient (DD)</p>
			<p id="p37">Μη αξιολογηθέντα - Not Evaluated (NE)</p>
			<p id="p38">Οι κατηγορίες Κρισίμως Κινδυνεύον, Κινδυνεύον και Τρωτό θεωρούνται και αναφέρονται ως κατηγορίες κινδύνου</p>
			<p id="p39">Κατά τα διεθνή πρότυπα, τα δεδομένα για τα είδη που αξιολογήθηκαν για το Κόκκινο Βιβλίο θα είναι σύντομα διαθέσιμα σε βάση δεδομένων στην ιστοσελίδα της Ελληνικής Ζωολογικής Εταιρείας ( www.zoologiki.gr )</p>
			<p id="p40">Από την συνάντηση φορέων της περιοχής με την κ. Καραβασίλη (ειδική γραμματέα του ΥΠΕΚΑ), την 30/1/2010: http://www.servitoros.gr/news/view.php/26855/</p>
			<p id="p41">Μηνυτήρια αναφορά του συλλόγου "ΤΑΝΑΪΣ" προς τον εισαγγελέα Πλημμελειοδικών Χαλκίδος για περιβαλλοντικά και ποινικά εγκλήματα της ΛΑΡΚΟ που έχουν αιτιακή σχέση με την μόλυνση των υδάτων της Μεσσαπίας από εξασθενές χρώμιο: http://www.servitoros.gr/news/view.php/26884/</p>
			<p id="p42">Άρθρο του Γιάννη Ζαμπετάκη στον Σεβιτόρο της Εύβοιας της 1/2/2010: http://www.servitoros.gr/news/view.php/26870/</p>
			<p id="p43">Το άρθρο των Νέων της 1/2/2010, το οποίο έχουμε επαναδημοσιεύσει στο: http://sdappe-kimis.pblogs.gr/2010/02/nea.html . Σημειώνουμε όμως ότι πουθενά στο άρθρο - κατά πολύ περίεργο και αδικαιολόγητο τρόπο δεν γίνεται αναφορά στην ΛΑΡΚΟ</p>
			<p id="p44">Ανακοίνωση της "ΓΑΙΑΣ" για τις ενέργειες του ΙΓΜΕ που συγκαλύπτουν και θολώνουν την υπόθεση και την μήνυση κατά του Γ. Ζαμπετάκη: http://www.servitoros.gr/news/view.php/26875/</p>
			<p id="p45">Άρθρο των Νέων της 2/2/2010 περί εξαγωγής χρωμίου από τον Ασωπό στην Εύβοια (ουδέν και πάλι για την ΛΑΡΚΟ): http://www.servitoros.gr/news/view.php/26897/</p>
			<p id="p46">Παγκόσμια Ημέρα Υγροτόπων</p>
			<p id="p47">Στις 2 Φεβρουαρίου 1977 υπογράφτηκε η Σύμβαση για τους Υγροτόπους στην πόλη Ραμσάρ του Ιράν, στις ακτές της Κασπίας Θάλασσας. Υγρότοποι χαρακτηρίζονται τα δέλτα, τα έλη, οι λίμνες, οι λιμνοθάλασσες, οι πηγές, οι εκβολές, οι ποταμοί και οι τεχνητές λίμνες. Η συνθήκη Ραμσάρ αποσκοπεί στην προστασία και τη συνετή χρήση όλων των υγροτόπων μέσω τοπικών και εθνικών δράσεων και διακρατικής συνεργασίας ως μια συνεισφορά στην αειφόρο ανάπτυξη.. Στη συνθήκη περιλαμβάνονται 1524 υγρότοποι με έκταση 520 εκατομμυρίων στρεμμάτων περίπου.</p>
			<p id="p48">Στην χώρα μας βασει της σύνθήκης Ραμσάρ προστατεύονται δέκα υγρότοποι: Δέλτα Έβρου, οι λίμνες Ισμαρίδα και Βιστονίδα, το Πόρτο Λάγος και οι γύρω λιμνοθάλασσες, το Δέλτα και η λιμνοθάλασσα Νέστου, η τεχνητή λίμνη Κερκίνη, οι λίμνες Βόλβη και Κορώνεια, το Δέλτα των ποταμών Αξιού- Λουδία-Αλιάκμονα, ο Αμβρακικός κόλπος, η λιμνοθάλασσα του Μεσολογγίου και η λιμνοθάλασσα Κοτύχι στο Νομό Ηλείας. Όπως τονίζουν οι περιβαλλοντικές οργανώσεις, οι υγρότοποι της χώρας μας υποβαθμίζονται σε τέτοιο βαθμό ώστε να χάνεται η μοναδική οικολογική τους αξία. Αλλαγές στο υδρολογικό καθεστώς, αλλοίωση και υποβάθμιση της ποιότητας των υδάτων, απόρριψη στερεών και εκροή αστικών αποβλήτων, παράνομη και αυθαίρετη δόμηση, εντατικοποίηση της γεωργίας και λαθροθηρία είναι μόνο ορισμένα από τα εντονότατα προβλήματα που αντιμετωπίζουν .</p>
			<p id="p49">ένα ενδιαφέρον καινούργιο blog για το βιβλίο,</p>
			<p id="p50">τον πολιτισμό, το περιβάλλον κα</p>
			<p id="p51">Στοιχεία-σοκ για συγκεντρώσεις εξασθενούς χρωμίου πάνω από τα όρια στη Μεσσαπία Ευβοίας αποκαλύπτει έρευνα του Γεωπονικού Πανεπιστημίου Αθηνών.</p>
			<p id="p52">από τα σημερινά ΝΕΑ</p>
			<p id="p53">Όπως φαίνεται στα αποτελέσματα των αναλύσεων, σε γεώτρηση του δημοτικού διαμερίσματος Ψαχνών εντοπίζονται έως και 242 μικρογραμμάρια εξασθενούς χρωμίου ανά λίτρο νερού, περιεκτικότητα που υπερβαίνει κατά σχεδόν 5 φορές τα όρια που τίθενται για τα πόσιμα ύδατα.</p>
			<p id="p54">Επιπλέον, από τις μετρήσεις φαίνεται πως μικρές ποσότητες της καρκινογόνου ουσίας περνούν στα φύλλα και τις ρίζες καλλιεργειών, για τις οποίες όμως δεν υπάρχουν όρια συγκέντρωσης.</p>
			<p id="p55">Από τα 26 δείγματα νερού που αναλύθηκαν, ένα εμφανίζει περισσότερα από 200 μικρογραμμάρια εξασθενούς χρωμίου ανά λίτρο, ένα άνω των 100, τέσσερα ανάμεσα σε 50 και 100 - δηλαδή περίπου 20%- 25% των δειγμάτων βρέθηκε να υπερβαίνει το όριο περιεκτικότητας των 50 μικρογραμμαρίων χρωμίου ανά λίτρο, ενώ επιπλέον 5 δείγματα ήταν σχεδόν οριακά. Ενδεικτικό της ρύπανσης των υπόγειων υδάτων στην περιοχή είναι ότι μόνο 3 δείγματα δεν υπερέβαιναν τα 20 μικρογραμμάρια εξασθενούς χρωμίου ανά λίτρο.</p>
			<p id="p56">Όπως αναφέρεται στην έρευνα του Γεωπονικού Πανεπιστημίου Αθηνών, όταν «το εξασθενές χρώμιο λαμβάνεται με τη βοήθεια καθαρού πόσιμου νερού, απορροφάται στο αίμα σε υψηλότερα επίπεδα από ό,τι το τρισθενές (σ.σ. μη καρκινογόνος μορφή του χρωμίου), με αποτέλεσμα μόνο ορισμένη ποσότητα του εξασθενούς να μειώνεται με τη βοήθεια των στομαχικών βιολογικών υγρών και έτσι να παραμένει και μια ποσότητα εξασθενούς χρωμίου αναλλοίωτη, η οποία και δημιουργεί καρκινογενέσεις».</p>
			<p id="p57">Μάλιστα τονίζεται πως για να μη διατρέχουν κίνδυνο οι κάτοικοι των περιοχών όπου εντοπίζεται η καρκινογόνος ουσία, πρέπει οι συγκεντρώσεις της στην περιεκτικότητα του νερού που πίνουν να είναι πάρα πολύ μικρές. «Αυτό δεν είναι δυνατό να επιτευχθεί στα νερά των γεωτρήσεων που προορίζονται για πόση στη λεκάνη του Ασωπού και του Μεσσάπιου», επισημαίνεται.</p>
			<p id="p58">Οι βιομηχανίες</p>
			<p id="p59">Στην έρευνα επίσης αναφέρεται πως για τη ρύπανση των νερών με εξασθενές χρώμιο μεγάλο μέρος της ευθύνης φέρουν οι βιομηχανίες χρωμάτων και μπογιάς. Σύμφωνα με τους ειδικούς, η συγκέντρωση χρωμίου στα υγρά απόβλητα αυτών των βιομηχανιών, τα οποία ρίχνουν στον Ασωπό, κυμαίνεται από 2.000.000 έως 5.000.000 μικρογραμμάρια ανά λίτρο και αν δεν διαθέτουν μηχανισμούς προεπεξεργασίας, τα ανεπεξέργαστα υγρά απόβλητα πέφτουν στο ποτάμι ως έχουν. «Ανάλογα με το είδος της βιομηχανίας, το στερεό υπόλειμμα- δηλαδή η λάσπη που προκύπτει ύστερα από επεξεργασία υγρών αποβλήτων- μπορεί να φτάσει και 30.000 μικρογραμμάρια ανά λίτρο συγκεντρώσεις σε εξασθενές χρώμιο. Τσουβάλια με τέτοια στερεά απόβλητα έχουν εντοπιστεί και φωτογραφηθεί σε πολλές περιοχές του Δήμου Μεσσαπίων, στις δασικές παρυφές ασφαλτόστρωτων οδών που διέρχονται από παλαιούς αλλά και εν ενεργεία χώρους εξόρυξης νικελίου από τη Λάρκο», επισημαίνεται στην έρευνα.</p>
			<p id="p60">Σύμφωνα με τους ειδικούς, οι υψηλές συγκεντρώσεις ολικού χρωμίου που καταγράφονται στην περιοχή του Δήμου Μεσσαπίων και της λεκάνης του Ασωπού εμποδίζουν τη διαδικασία της «εξουδετέρωσης» του καρκινογόνου εξασθενούς χρωμίου, με αποτέλεσμα μεγάλη ποσότητα της επικίνδυνης ουσίας να παραμένει αναλλοίωτη στα επιφανειακά και υπόγεια ύδατα καθώς και στα εδάφη αυτών των περιοχών.</p>
			<p id="p61">ΤΑ ΑΠΟΒΛΗΤΑ</p>
			<p id="p62">Μολυσμένες και οι καλλιέργειες</p>
			<p id="p63">ΣΤΟ ΠΛΑΙΣΙΟ της έρευνας από το Εργαστήριο Γεωργικής Υδραυλικής του Γεωπονικού Πανεπιστημίου Αθηνών, η οποία ανατέθηκε από την Αναπτυξιακή Ευβοίας Α.Ε., αναλύσεις διενεργήθηκαν και σε λαχανικά που καλλιεργούνται στους Νομούς Ευβοίας και Βοιωτίας. Όπως φαίνεται στα αποτελέσματα, σε μαρούλια φυτωρίου ανιχνεύθηκαν έως 3,6 μικρογραμμάρια ανά κιλό ξηρών φύλλων. Επιπλέον, στα φύλλα λάχανου οι συγκεντρώσεις έφτασαν τα 1,8 μικρογραμμάρια ανά αποξηραμένο κιλό. Πάντως, μερίδα ειδικών επιφυλάσσεται για την εγκυρότητα των μετρήσεων, καθώς «στην προετοιμασία του δείγματος πριν από την ανάλυση χρησιμοποιούνται πυκνά οξέα τα οποία μετατρέπουν το χρώμιο σε εξασθενές, αλλοιώνοντας ως εκ τούτου το αποτέλεσμα προς τα πάνω».</p>
			<p id="p64">Ωστόσο, σύμφωνα με παλαιότερες διεθνείς έρευνες, στο σπανάκι που καλλιεργείται σε εδάφη με περιεκτικότητα έως και 135.000 μικρογραμμάρια τρισθενούς και εξασθενούς χρωμίου ανά κιλό χώματος, οι συγκεντρώσεις της καρκινογόνου ουσίας φτάνουν τα 3.100 μικρογραμμάρια ανά κιλό.</p>
			<p id="p65">Διπλασιάστηκαν τα εργοστάσια στον Ασωπό</p>
			<p id="p66">ΑΠΟ ΠΡΟΗΓΟΥΜΕΝΗ έρευνα του Γεωπονικού Πανεπιστημίου Αθηνών προκύπτει πως οι βιομηχανίες που μπορεί να ευθύνονται για την κατάσταση στον Ασωπό φτάνουν τις 407, ενώ το 1997 δεν ξεπερνούσαν τις 208. «Το γενικό συμπέρασμα είναι ότι και οι 407 βιομηχανίες πρέπει να διαθέτουν εγκαταστάσεις προεπεξεργασίας των υγρών αποβλήτων τους εντός του χώρου τους, ώστε η Πολιτεία με έναν αγωγό τον οποίο θα κατασκευάσει και θα περνά έξω από τις εγκαταστάσεις τους, θα συλλέγει το επεξεργασμένο υγρό απόβλητο και θα το οδηγεί σε βιολογικό καθαρισμό, όπου θα κατεβάζει την περιεκτικότητά του σε χρώμιο σε επίπεδα κάτω από 2 μικρογραμμάρια ανά λίτρο ολικό χρώμιο». Σύμφωνα με την έρευνα, τα συνολικά ανεπεξέργαστα υγρά απόβλητα που πέφτουν στον Ασωπό είναι περίπου 13.000 κυβικά μέτρα την ημέρα.</p>
		</body>
	</text>
</cesDoc>