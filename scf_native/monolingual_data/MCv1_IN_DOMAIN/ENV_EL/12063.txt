Η σημαντικότερη συνάντηση της τοπική ομάδας Οικολόγων Πράσινων της φθινοπωρινής περιόδου θα πραγματοποιηθεί την Δευτέρα 24-11-2008 το βράδυ, στις 21:00 στο ισόγειο του εστιατορίου «1900» και αφορά στην διοργάνωση ενημερωτικής εκδήλωσης, την ερχόμενη Τετάρτη 26/11 στις 18:30 στα Λιθαρίτσια, με θέμα το Ρυθμιστικό Ιωαννίνων, σχέδιο που θα καθορίσει την ζωή της πόλης και των περιχώρων για τα επόμενα 20 χρόνια.
Θετικές και αρνητικές προβλέψεις του όπως το τραμ, το περιβαλλοντικό πάρκο Παμβώτιδας, η ενοποίηση των πράσινων χώρων, το Βελισάριο, η εκτός σχεδίου δόμησης, η πεζοδρόμηση του κέντρου, οι ποδηλατόδρομοι, η προστασία της γεωργικής γης έναντι της ακατάσχετης εξάπλωσης πόλης, η αποκατάσταση της λίμνης Λαψίστας και δεκάδες άλλα αποτελούν θέματα που εξετάζονται μέσα από μελλοντικά σενάρια 20ετίας και θα καθορίσουν τις χρήσεις γης του μέλλοντος.
Πρώτη δικαστική νίκη  της τοπικής ομάδας για το αστικό πράσινο
Δελτίο Τύπου για την λίμνη
Εναλλακτικό δίκτυο ενημέρωσης
Νέα για το «Πράσινο Στέκι», άλλα θέματα της επικαιρότητας.
Αναφορικά με τα πρόσφατα δημοσιεύματα του τύπου σχετικά με τα «σκάνδαλα» των παραλίμνιων εκτάσεων της λίμνης Παμβώτιδας, η τοπική κίνηση Οικολόγων-Πράσινων Ιωαννίνων θεωρεί χρέος της να θέσει κάποια ερωτήματα που παραμένουν αναπάντητα στους περισσότερους κατοίκους του λεκανοπεδίου, που δυστυχώς συνεχίζουν να βλέπουν την λίμνη τους να αργοπεθαίνει παρ' όλες τις μεγαλόστομες δηλώσεις, τα «φιλο-περιβαλλοντικά έργα μπουλντόζας» που αλλάζουν άρδην το πρόσωπο της λίμνης και τις έωλες υποσχέσεις των εκάστοτε πολιτικών που παρουσιάζουν το μαύρο άσπρο.
Εάν μετά την δικαστική έρευνα αποδειχθεί ότι οι επίμαχες παραλίμνιες εκτάσεις έχουν παράνομα αποχαρακτηριστεί από λιβαδικές και κατ' επέκταση παράνομα χτιστεί θα προχωρήσουν οι αρμόδιες υπηρεσίες σε κατεδάφιση των παράνομων κτισμάτων; Ειδικότερα σε σχέση με την καταστροφή των υγρών λιβαδιών ρωτάμε:
Είναι άγνωστοι στις υπηρεσίες αυτοί που μπαζώνουν τις παραλίμνιες εκτάσεις; Πόσοι από αυτούς που μπαζώνουν τις παραλίμνιες εκτάσεις έχουν οδηγηθεί μέχρι σήμερα στη δικαιοσύνη, πόσες καταγγελίες έχουν γίνει μέχρι τώρα, πόσοι έχουν καταδικαστεί και με τι ποινές; Έχει γίνει έρευνα μήπως αυτοί που πρωτοστατούν στην καταστροφή είναι τελικά οι ΟΤΑ;
Ποια οικοδομικά συμφέροντα καλύπτουν οι ψηφοθήρες τοπικοί πολιτικοί και οι δημοτικοί παράγοντες και δεν ενστερνίζονται τα 100 μέτρα αδόμητης ζώνης από την όχθη της λίμνης που ορθά προτείνεται να διατηρηθεί από το Γενικό Ρυθμιστικό Σχέδιο, υποκινώντας το έγκλημα της παραλίμνιας δόμησης και του μπαζώματος των ευαίσθητων υγρολίβαδων;
Γνωρίζουν τα αρμόδια υπουργεία και οι άλλες υπηρεσίες για τις επιπτώσεις των διαφόρων έργων και των δραστηριοτήτων που πραγματοποιούνται τα τελευταία χρόνια γύρω και εντός της λίμνης της; Υπάρχουν μελέτες περιβαλλοντικών επιπτώσεων και αντίστοιχες αδειοδοτήσεις τέτοιες που να εξασφαλίζουν και να προστατεύουν το ευαίσθητο οικοσύστημα της λίμνης; Εάν ναι ρωτάμε:
Υπάρχει μελέτη αποκατάστασης του εργοταξίου Λογγάδων που δημιουργήθηκε κοντά στην περιοχή της Μονής Ντουραχάν και για ποιο λόγο επιλέχθηκε η χωροθέτηση του σε αυτή την ιδιαίτερα ευαίσθητη περιοχή;
Γιατί μπαζώθηκαν οι όχθες της λίμνης κατά την κατασκευή των έργων επανατροφοδότησης της λίμνης από τις πηγές της και γιατί δεν έχει γίνει μέχρι σήμερα αποκατάσταση; Γιατί καταστράφηκαν και μπαζώθηκαν τα υγρολίβαδα της περιοχής Ντουραχάν και γιατί διανοίχθηκε κανάλι κατά μήκος της όχθης νότια της Ντραμπάτοβας; Υπάρχει μελέτη για την επίδρασή των έργων αυτών στην τοπική χλωρίδα και πανίδα;
Υπάρχει εγκεκριμένο σχέδιο για την κοπή των καλαμώνων με το αντίστοιχο μηχάνημα; Ποιος δίνει εντολή για να χρησιμοποιηθεί και πού; Ποιος είναι υπεύθυνος για την εξαφάνιση τουλάχιστον 4 στρεμμάτων καλαμώνων στην περιοχή Ντουραχάν-Ντραμπάτοβας, μετά την αποκοπή τους από τον αέρα που ακολούθησε η ριζική κοπή τους από το μηχάνημα την Άνοιξη του 2008; 
Γιατί οι περιβαλλοντικές οργανώσεις της περιοχής καταδίκασαν τον πεζόδρομο-ποδηλατόδρομο ως έργο παράνομο; Υπάρχει μελέτη περ/κών επιπτώσεων για τον παραλίμνιο δρόμο που κόστισε 3 εκατομμύρια Ευρώ; Ορθά κατηγορούνται συγκεκριμένοι τοπικοί παράγοντες ότι με τον τρόπο αυτό προσπαθούν να οριοθετήσουν κουτοπόνηρα «από την πίσω πόρτα» την λίμνη στο παράνομο ανάχωμα της δικτατορίας, δημιουργώντας τετελεσμένα και εμποδίζοντας τον φυσικό επαναπλημμυρισμό των παρακείμενων εκτάσεων και την αποκατάσταση της υδρολογικής δυναμικής της λίμνης;
Είναι αλήθεια ότι η ενορχηστρωμένη καταστροφή που προωθούν οι τοπικοί φορείς αφορά και τη δημιουργία-επέκταση του παραλίμνιου δρόμου σε όλη την περιφέρεια της λίμνης και ειδικότερα στο τμήμα Καστρίτσας-Λογγάδων όπου διατηρείται το τελευταίο «άγριο» και «φυσικό» υπόλειμμα του παραλίμνιου οικοσυστήματος απαλλαγμένο μέχρι σήμερα από καταστροφικά τεχνικά έργα και άστοχες παρεμβάσεις, αποτελώντας περιοχή ύψιστης προτεραιότητας για την παραγωγή τοπικών αγροτικών προϊόντων;
Υπάρχει μελέτη περιβαλλοντικών επιπτώσεων για την χρήση της λίμνης από τα υδροπλάνα; Τα ταχύπλοα (κρις-κραφτ και jet-ski) έχουν άδειες να χρησιμοποιούν την λίμνη; Ποιος έδωσε άδεια να προσεγγίζουν τις ευαίσθητες περιοχές των καλαμώνων που πρόσφατα διανοίχθηκαν με οποιαδήποτε ταχύτητα; Εφαρμόζεται η κοινοτική νομοθεσία για τα εσωτερικά ύδατα για τους δίχρονους κινητήρες που μολύνουν τα νερά;
Υπάρχει παράβαση της εθνικής και της κοινοτικής νομοθεσίας από την απελευθέρωση ξενικών ειδών πουλιών (καναδόχηνες και αλωπόχηνες) στο οικοσύστημα της λίμνης; Είναι γνωστό ότι τα είδη αυτά αποτελούν επικίνδυνους εισβολείς και η νομοθεσία απαγορεύει αυστηρά την εισαγωγή και απελευθέρωσή τους, ιδιαίτερα σε περιοχές όπου υπάρχουν τοπικά απειλούμενα είδη πουλιών. Ποιοι χρηματοδοτούν αυτές τις δράσεις και ποια υπηρεσία έχει επικυρώσει την νομιμότητά τους;
Τι συμβαίνει με την Τσίμα και τα άλλα τοπικά απειλούμενα είδη ψαριών; Είναι αλήθεια ότι το γνωστότατο αυτό ενδημικό ψάρι της λίμνης (μοναδικό στον πλανήτη) από το οποίο ψαρεύονταν τόνοι μέχρι πρόσφατα είναι στα πρόθυρα της εξαφάνισης; Τι δράσεις έχουν ληφθεί για τη σωτηρία των ενδημικών ειδών της λίμνης; Έχει γίνει ειδικό Σχέδιο Δράσης για την σωτηρία τους όπου οι διάφοροι αρμόδιοι φορείς και υπηρεσίες θα δεσμεύονται για την ανάληψη συγκεκριμένων δράσεων υπό την εποπτεία επιστημόνων, όπως πρέπει να γίνει για κάθε απειλούμενο είδος της χώρας; Θα αποτελέσουν και αυτά ένα κομμάτι της φυσικής μας κληρονομιάς που θα μείνει στις διηγήσεις των παππούδων μας και θα διδάσκεται στα σχολεία και τα πανεπιστήμια του κόσμου ως αποτέλεσμα της ανικανότητας διαχείρισης φυσικών οικοσυστημάτων, της άστοχης εισαγωγής ξενικών ειδών, της ασυνεννοησίας των υπηρεσιών, των ατυχών παρεμβάσεων και της έλλειψης χρηματοδότησης διεπιστημονικής έρευνας για την διάσωσή τους;
Από αυτούς που αποδεδειγμένα ρυπαίνουν την λίμνη με λύματα πόσοι έχουν οδηγηθεί στην δικαιοσύνη, πόσοι έχουν καταδικαστεί και με τι ποινές; Είναι αλήθεια ότι η λίμνη παραμένει η τρίτη πλέον ρυπασμένη λίμνη της χώρας μας; Είναι τα ψάρια της βρώσιμα και ασφαλή ιδιαίτερα για τα παιδιά; Είναι αλήθεια ότι συγκεκριμένες επιχειρήσεις δεν χρησιμοποιούν μεθόδους καθαρισμού των λυμάτων τους που καταλήγουν ανεπεξέργαστα σε λίμνη και Καλαμά; Υπάρχουν ποινικές ευθύνες που δεν έχουν αποδοθεί;
Γιατί δεν ακολουθούνται οι εγκεκριμένες προτάσεις του πενταετούς Σχεδίου Διαχείρισης του Φορέα Διαχείρισης Παμβώτιδας που περιλαμβάνει διεπιστημονική προσέγγιση όλων των προβλημάτων και προτείνει βιώσιμες λύσεις που μπορούν να χρηματοδοτηθούν απευθείας από την Ε.Ε.;
Γιατί δεν προχωράει το προεδρικό διάταγμα και γιατί αφήνονται κάποιοι στο μεσοδιάστημα να δημιουργούν τετελεσμένα;
Γιατί για όλες τις παραπάνω υποθέσεις τα κόμματα και οι τοπικές τους οργανώσεις, οι αρμόδιες υπηρεσίες του κράτους στην περιοχή, η τοπική αυτοδιοίκηση και οι περισσότεροι τοπικοί φορείς τηρούν «σιγή ιχθύος»; Είναι ενήμεροι οι επιθεωρητές περιβάλλοντος για όλα τα παραπάνω; Μήπως υπάρχουν αξιόποινες πράξεις που η «συμπαιγνία της σιωπής» θέλει να μην αποκαλύψει για να μην θιγούν συγκεκριμένα συμφέροντα;  
Περιμένουμε τις απαντήσεις των αρμοδίων. Δεσμευόμαστε ότι εάν αυτές δεν καλύπτονται από την πλήρη νομιμότητα θα δώσουμε συνέχεια, υποστηρίζοντας το δημόσιο συμφέρον των συμπολιτών μας και το δικαίωμα των επόμενων γενεών να κληρονομήσουν ένα υγιές περιβάλλον για να ζήσουν με αξιοπρέπεια. Διότι αυτοί που τόσα χρόνια σπέρνουν ανέμους έφτασε η ώρα να θερίσουν θύελλες!!!
Από ecologythesprotia                          @ Παρασκευή, 21 Νοεμβρίου 2008 2:57 μμ |  Permalink | Σχόλια
Profile
