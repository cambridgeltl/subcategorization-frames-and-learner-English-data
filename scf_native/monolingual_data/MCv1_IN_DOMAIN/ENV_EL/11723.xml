<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Ο Ασωπός στο Ευρωκοινοβούλιο « Asopos SOS</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Ο Ασωπός στο Ευρωκοινοβούλιο « Asopos SOS</title>
						<author></author>
						<imprint>
							<publisher></publisher>
							<pubDate>2010-09-06 23:26:16.0</pubDate>
							<eAddress>http://asopossos.wordpress.com/2009/03/26/%CE%BF-%CE%B1%CF%83%CF%89%CF%80%CF%8C%CF%82-%CF%83%CF%84%CE%BF-%CE%B5%CF%85%CF%81%CF%89%CE%BA%CE%BF%CE%B9%CE%BD%CE%BF%CE%B2%CE%BF%CF%8D%CE%BB%CE%B9%CE%BF/</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/11723.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Λινα Γιανναρου</p>
			<p id="p2">Στο Ευρωκοινοβούλιο θα συζητηθεί σε περίπου 20 μέρες από σήμερα το μείζον θέμα της ρύπανσης του Ασωπού ποταμού στη Βοιωτία. Το σκάνδαλο της ρύπανσης του ποταμού με επικίνδυνα απόβλητα από τις βιομηχανίες των Οινοφύτων θα ξεδιπλωθεί από ειδικούς σε συνέδριο που διοργανώνει το κόμμα των Ευρωπαίων Πρασίνων, σε συνεργασία με τους Ελληνες «Οικολόγους Πράσινους» και τη συνεργασία του ΣΚΑΪ.</p>
			<p id="p3">Μεταξύ των ομιλητών, στην εκδήλωση που θα πραγματοποιηθεί στις 15 Απριλίου, και ο Ευρωπαίος Επίτροπος για το Περιβάλλον κ. Σταύρος Δήμας, ο οποίος από την πρώτη στιγμή είχε κρούσει τον κώδωνα του κινδύνου στις αρμόδιες αρχές στη χώρα μας για τις επιπτώσεις της ανεξέλεγκτης ρύπανσης στην περιοχή (υπενθυμίζεται ότι βρίσκεται σε εξέλιξη διαδικασία παραπομπής της Ελλάδας για το θέμα). Αίσθηση, ωστόσο, αναμένεται να προκαλέσει η τοποθέτηση της γνωστής Αμερικανίδας νομικού κ. Εριν Μπρόκοβιτς, η οποία αρκετά χρόνια νωρίτερα είχε πρωτοστατήσει στην αποκάλυψη του σκανδάλου με τη ρύπανση του υδροφόρου ορίζοντα του Χίνκλεϊ στην Καλιφόρνια με εξασθενές χρώμιο.</p>
			<p id="p4">Εν τω μεταξύ, σε αναβρασμό βρίσκονται οι τοπικές κοινωνίες των Οινοφύτων, του Σχηματαρίου, της Θήβας, αλλά και των άλλων περιοχών της Αττικοβοιωτίας, μετά τις δηλώσεις του υπουργού ΠΕΧΩΔΕ κ. Γιώργου Σουφλιά ότι «ο Ασωπός είναι καθαρός». «Βγήκαμε, λοιπόν, με τα παιδιά μας στις καθαρές όχθες του ποταμού, συλλέξαμε λίγο από το καθαρό νερό και το προσφέρουμε στον κόσμο», είπε χαρακτηριστικά ο παπα-Γιάννης Οικονομίδης για την εκδήλωση διαμαρτυρίας που οργανώθηκε το προηγούμενο Σάββατο, κατά την οποία μέλη του Δικτύου για τη Σωτηρία του Ασωπού μοίρασαν ενημερωτικά φυλλάδια και μπουκάλια με λύματα από τον Ασωπό στους οδηγούς που διέρχονταν από τα διόδια Σχηματαρίου. Οπως καταγγέλλουν, μολονότι οι αρμόδιοι διαβεβαιώνουν ότι οι έλεγχοι έχουν φέρει αποτέλεσμα και η εγκληματική πρακτική της απόρριψης βιομηχανικών αποβλήτων στα νερά του ποταμού τείνει να εκλείψει, η «δυσοσμία» -κυριολεκτικά και μεταφορικά- στον Ασωπό παραμένει έντονη. Την ίδια ώρα, πάντως, το θέμα φαίνεται να αφορά όλο και περισσότερους. Στην ειδική ιστοσελίδα skai.gr/asopos περισσότεροι από 27.000 πολίτες έχουν καταθέσει την υπογραφή τους, διαμαρτυρόμενοι για το έγκλημα.</p>
			<p id="p5">Share this:</p>
			<p id="p6">Notify me of new posts via email.</p>
			<p id="p7">ΣΤΑΤΙΚΕΣ ΣΕΛΙΔΕΣ:</p>
			<p id="p8">143,253 hits</p>
		</body>
	</text>
</cesDoc>