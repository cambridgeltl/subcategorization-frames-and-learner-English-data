<?xml version='1.0' encoding='UTF-8'?>
<cesDoc version="0.4">
	<cesHeader version="0.4">
		<fileDesc>
			<titleStmt>
				<title>Eco-reflections: ρύπανση</title>
				<respStmt>
					<resp>
						<type>Crawling and normalization</type>
						<name>ILSP</name>
					</resp>
				</respStmt>
			</titleStmt>
			<publicationStmt>
				<distributor>Panacea project</distributor>
				<eAddress type="web">http://www.panacea-lr.eu</eAddress>
				<availability>Under review</availability>
				<pubDate>2012</pubDate>
			</publicationStmt>
			<sourceDesc>
				<biblStruct>
					<monogr>
						<title>Eco-reflections: ρύπανση</title>
						<author></author>
						<imprint>
							<publisher></publisher>
							<pubDate>2010-09-03 07:41:53.0</pubDate>
							<eAddress>http://eco-reflections.blogspot.com/search/label/%CF%81%CF%8D%CF%80%CE%B1%CE%BD%CF%83%CE%B7</eAddress>
						</imprint>
					</monogr>
				</biblStruct>
			</sourceDesc>
		</fileDesc>
		<profileDesc>
			<langUsage>
				<language iso639="el"/>
			</langUsage>
			<textClass>
				<domain></domain>
				<subdomain/>
				<subject/>
			</textClass>
			<annotations>
				<annotation>http://sifnos.ilsp.gr/panacea/D4.3/data/20101230/ENV_EL/8386.html</annotation>
			</annotations>
		</profileDesc>
	</cesHeader>
	<text>
		<body>
			<p id="p1">Εμφάνιση νεότερων αναρτήσεων με την ετικέτα ρύπανση. Εμφάνιση παλαιότερων αναρτήσεων</p>
			<p id="p2">Εμφάνιση νεότερων αναρτήσεων με την ετικέτα ρύπανση. Εμφάνιση παλαιότερων αναρτήσεων</p>
			<p id="p3">8.9.08</p>
			<p id="p4">Μετά την μεγάλη οικολογική καταστροφή στη λίμνη Κορώνεια ακόμα ένα περιστατικό έρχεται να προστεθεί στην ραγδαία υποβάθμιση του περιβάλλοντος.</p>
			<p id="p5">Με τη σειρά της η λίμνη της Καστοριάς απειλείται με ξηρασία καθώς ο όγκος των υδάτων της έχει αρχίσει να μειώνεται. Παράλληλα, η χρήση φυτοφαρμάκων και οι άλλες ανθρώπινες δραστηριότητες έχουν επιβαρύνει το οικοσύστημα.</p>
			<p id="p6">Το 1990 ξεκίνησε ο βιολογικός καθαρισμός. Πριν την έναρξη της λειτουργίας του τα αστικά λύματα κατέληγαν στη λίμνη. Εξίσου επιζήμια είναι και η χρήση των φυτοφαρμάκων στις καλλιέργειες παρακείμενα της λίμνης καθώς όλα τα χημικά περνούν στα νερά.</p>
			<p id="p7">Την ίδια στιγμή οι χείμαρροι που καταλήγουν στη λίμνη μεταφέρουν διάφορα υλικά, χώμα, πέτρες, σκουπίδια, τα οποία συσσωρεύονται στο βυθό, μειώνοντας κατ’αυτό τον τρόπο το βάθος της.</p>
			<p id="p8">Οι τοπικοί φορείς καλούν την Πολιτεία να αναλάβει πρωτοβουλίες για τη δημιουργία ενός προγράμματος αποκατάστασης της λίμνης και προστασίας της από περαιτέρω οικολογική καταστροφή. Ο δήμος εστιάζει στην ανάγκη περιορισμού των ρυπογόνων πηγών, στη διευθέτηση των χειμάρρων, τη δημιουργία δεξαμενών καθίζησης και την εφαρμογή βιοχειρισμού για την προστασία του οικοσυστήματος.</p>
			<p id="p9">Να σημειωθεί πως η λίμνη εντάσσεται στο δίκτυο προστατευόμενων περιοχών Natura και βρίσκεται στο επίκεντρο μιας πόλης με σημαντική τουριστική δραστηριότητα.</p>
			<p id="p10">www.qualitynet.gr</p>
			<p id="p11">...η ΔΕΗ τον αρχίζει</p>
			<p id="p12">Ο υπόλοιπος κόσμος τον απορρίπτει, εδώ θέλουν να μας πείσουν ότι συμφέρει -οικονομικά και οικολογικά. Στην πραγματικότητα ο λιθάνθρακας, που η ΔΕΗ προωθεί με το σχεδιασμό έξι νέων μονάδων, συμφέρει μόνο τους επενδυτές του. Κατά τα άλλα θα έχει ολέθριες επιπτώσεις στο περιβάλλον και την υγεία, αλλά, όπως φαίνεται, και στην οικονομία.</p>
			<p id="p13">Eκατομμύρια τόνοι διοξειδίου του άνθρακα, όξινη βροχή, βομβαρδισμός μικροσωματιδίων και ραδιενεργή ρύπανση είναι τα «δώρα» της νέας μεγάλης ενεργειακής ιδέας του έθνους (και μερικών επιχειρηματιών, βεβαίως). Την ώρα που Γερμανία, Βρετανία και Σουηδία (μεγάλοι παραγωγοί λιθάνθρακα) αποφασίζουν το κλείσιμο του συγκεκριμένου τομέα μέσα στα επόμενα 10 - 15 χρόνια, στην Ελλάδα προωθείται η δημιουργία έξι νέων μεγάλων μονάδων εισαγόμενου λιθάνθρακα! Την ώρα που η ανθρωπότητα αναζητεί τρόπους να καταπολεμήσει την απειλή της κλιματικής αλλαγής, ψάχνοντας το δρόμο για την ανάπτυξη της «καθαρής ενέργειας», κυβέρνηση, ΔΕΗ και ιδιώτες θέλουν να μας στρέψουν δεκαετίες πίσω, στην εποχή του λιθάνθρακα, ενώ ο πρόεδρος της ΔΕΚΟ δηλώνει προκλητικά πως το διοξείδιο του άνθρακα, 24 εκατ. τόνοι του οποίου θα εκπέμπουν οι νέες μονάδες ετησίως, δεν είναι ρύπος, αλλά... αέριο που πίνουμε με την Coca-Cola!</p>
			<p id="p14">Εξι νέα εργοστάσια</p>
			<p id="p15">Μέχρι στιγμής έχουν υποβληθεί αιτήσεις για μονάδες 600 MW στα Ασπρα Σπίτια Βοιωτίας (όμιλος Μυτιληναίου), 460 MW στο Μαντούδι Ευβοίας (όμιλος ΓΕΚ-ΤΕΡΝΑ), ενώ σχεδιάζονται εργοστάσια 600 MW στον Αστακό Αιτωλοακαρνανίας (EDISON - ΕΛΠΕ)και 800 MW στο Αλιβέρι (ΔΕΗ). Για τις δύο πρώτες έχει ήδη εκδοθεί θετική γνωμοδότηση από τη Ρυθμιστική Αρχή Ενέργειας.</p>
			<p id="p16">Επιπλέον, η ΔΕΗ, σε συνεργασία με τη γερμανική RWE (την πιο ρυπογόνο επιχείρηση της Ευρώπης), σχεδιάζει να κατασκευάσει μια μονάδα, συνολικής ισχύος 1.600 MW, ή στον Αλμυρό Μαγνησίας ή στη Νέα Καρβάλη Καβάλας. Τέλος, στα πλάνα της ΔΕΗ βρίσκεται και η δημιουργία νέας ανθρακικής μονάδας 800 MW στη Λάρυμνα. Συνολικά, δηλαδή, προβλέπεται η παραγωγή 4.860 MW από καύση λιθάνθρακα, ένα τεράστιο ποσοστό της παραγόμενης στην Ελλάδα ενέργειας. Σήμερα, η συνολική εγκατεστημένη ισχύς είναι 14.000 MW και οι υπό αντικατάσταση (στην πραγματικότητα, σε καθεστώς ψυχρής εφεδρείας) μονάδες έχουν ισχύ 2.880 MW. Αν προσθέσουμε και τις τουλάχιστον δύο νέες λιγνιτικές μονάδες 900 MW σε Φλώρινα και Πτολεμαΐδα (υπάρχει ενδεχόμενο και για άλλες δύο σε Ελασσόνα και Δράμα) βλέπουμε ότι τα πιο ρυπογόνα καύσιμα θα αποτελούν τη βάση της ενέργειας στην Ελλάδα.</p>
			<p id="p17">Ποια είναι τα βασικά επιχειρήματα της κυβέρνησης και των θιασωτών του λιθάνθρακα; Οτι είναι ένα καύσιμο φθηνό και άφθονο, με το οποίο μεγαλώνει η ποικιλία των πηγών ενέργειας και μειώνεται η εξάρτηση της χώρας. Επιπλέον, ότι είναι λιγότερο ρυπογόνος από τον λιγνίτη. Κι όμως: Η ενεργειακή εξάρτηση μεγαλώνει καθώς ο λιθάνθρακας θα είναι εισαγόμενος (μάλλον από Κίνα και Ουκρανία), ενώ γίνεται δυσβάσταχτη η ομηρία από τις πλέον βρώμικες πηγές ενέργειας. Οσο για το κόστος, αυτό θα βρίσκεται στο έλεος των διεθνών τιμών, ενώ φυσικά δεν προσμετρείται το κόστος της ανεπανόρθωτης ζημιάς στο περιβάλλον και στην ανθρώπινη υγεία. Βεβαίως, οι ενδιαφερόμενοι προσβλέπουν απλά στα κέρδη των επιχειρήσεών τους...</p>
			<p id="p18">Ο δρόμος για την αντιμετώπιση των ενεργειακών αναγκών δεν είναι απλός. Αλλά η κατεύθυνση δεν μπορεί παρά να είναι η μείωση της κατανάλωσης και της σπατάλης ενέργειας και η ραγδαία ανάπτυξη των ανανεώσιμων πηγών ενέργειας, που διατίθενται απλόχερα στον ίδιο μας τον τόπο. Το σύνθημα είναι «όχι άλλο κάρβουνο».</p>
			<p id="p19">Γιατί λέμε «όχι» στο λιθάνθρακα</p>
			<p id="p20">1. Πάνω από 24 εκατ. τόνοι διοξειδίου του άνθρακα ετησίως θα εκπέμπουν οι 6 σχεδιαζόμενες μονάδες. Ο λιθάνθρακας είναι δύο φορές πιο ρυπογόνος από το φυσικό αέριο (0,70 τόνοι CO2/MWh έναντι 0,35 τόνοι CO2/MWh), λέει στο ΟΙΚΟ ο κ. Γιώργος Γκαϊντατζής, επίκουρος καθηγητής στο Πολυτεχνείο Θράκης, αν και λιγότερο ρυπογόνος από το λιγνίτη (0,90 τόνοι CO2/MWh). Σύμφωνα με έρευνα της Επιτροπής Αγώνα στο Μαντούδι οι προτεινόμενες μονάδες λιθάνθρακα θα συνεισφέρουν 24 εκατομμύρια τόνους CO2 το χρόνο, δηλαδή το 21% των εκπομπών της Ελλάδας το 1990 (έτος βάσης για τον υπολογισμό των υποχρεώσεων του πρωτοκόλλου του Κιότο). Οταν η χώρα μας έχει ήδη υπερβεί τα επίπεδα εκπομπών που πρέπει να έχει το 2012, το αποτέλεσμα θα είναι (πέραν της ζημιάς στο περιβάλλον) να επιβαρυνθεί με μεγάλα πρόστιμα, που θα ανεβάσουν και το κόστος.</p>
			<p id="p21">2. Κίνδυνος - θάνατος από μικροσωματίδια. Ενα εργοστάσιο καύσης άνθρακα βομβαρδίζει την ευρύτερη περιοχή με ρύπους, όπως διοξείδιο του θείου (SO2), αζωτοξειδίων (ΝΟΧ), υδροκυανίου (HCN), νιτρικό θείο (SNO3), κ.τ.λ. Επίσης, παράγονται τα φονικά αιωρούμενα σωματίδια. «Ακόμα και εάν μέσω των φίλτρων κατακρατείται ένα ποσοστό από 95% - 99,9% της μάζας των εξερχόμενων σωματιδίων, το 0,1% που αποβάλλεται στο περιβάλλον είναι το πλέον επικίνδυνο. Λόγω της πολύ μικρής διαμέτρου εισέρχονται στα αναπνευστικά όργανα του ανθρώπινου οργανισμού. Χαρακτηριστικά αναφέρεται ότι από μια εγκατάσταση καύσης λιγνίτη της ΔΕΗ διαφεύγουν στο περιβάλλον 200 κιλά ιπτάμενης τέφρας ανά λεπτό λειτουργίας», σημειώνει ο κ. Γκαϊντατζής.</p>
			<p id="p22">3. Προκαλούν όξινη βροχή, καταστρέφοντας τη γη, τις καλλιέργειες και επιβαρύνοντας δραματικά περιβάλλον και υγεία (δερματικά και αναπνευστικά προβλήματα κ.λπ.). Απελευθερώνονται ακόμα ιχνοστοιχεία υδραργύρου, που είναι νευροτοξικό μέταλλο και συσσωρεύονται στην τροφική αλυσίδα.</p>
			<p id="p23">4. Τα απόβλητά τους είναι πιο ραδιενεργά από εκείνα των πυρηνικών σταθμών(!), γράφει το εγκυρότατο επιστημονικό περιοδικό Scientific American. Συγκεκριμένα, η ιπτάμενη τέφρα από καύση άνθρακα είναι 100 φορές πιο ραδιενεργή από τα πυρηνικά απόβλητα.</p>
			<p id="p24">5. Δραματικές οι επιπτώσεις στη χωροταξία και στο όλο περιβάλλον. Οπου πάει εργοστάσιο άνθρακα η περιοχή «μαυρίζει». Απαιτούνται τεράστιες λιμενικές εγκαταστάσεις για την εξυπηρέτηση των «καρβουνάδικων» πλοίων, που θα κινούνται σε σχετικά κλειστά θαλάσσια οικοσυστήματα (Ευβοϊκός, Κορινθιακός, Πατραϊκός, Παγασητικός). Επιπλέον, θα δεσμευθούν μεγάλες εκτάσεις για την τοποθέτηση του άνθρακα (εάν είναι υπαίθρια θα υπάρχει τεράστιο πρόβλημα σκόνης), καθώς και για την απόθεση του παραγόμενου γύψου και της επικίνδυνης τέφρας, η οποία περιέχει στοιχεία όπως αρσενικό, μόλυβδος, υδράργυρος, νικέλιο, θείο, βανάδιο, βηρύλλιο, κάδμιο, βάριο, χρώμιο, χαλκός, μολυβδένιο, ψευδάργυρος, σελήνιο, κ.ά.</p>
			<p id="p25">6. Απαιτούνται τεράστιες ποσότητες θαλασσινού νερού, για την ψύξη των εγκαταστάσεων, το οποίο θα επιστρέφει στη θάλασσα σε θερμοκρασίες 50 - 60° C! Για ποια οικολογική ισορροπία μπορεί να γίνει λόγος; Στην περίπτωση των Ασπρων Σπιτιών, υπολογίζεται ότι απαιτείται το μισό της μέσης ετήσιας παροχής του ποταμού Νέστου.</p>
			<p id="p26">ΒΑΤΕΡΛΟ ΜΕ ΤΟ ΛΙΘΑΝΘΡΑΚΑ ΣΤΙΣ ΗΠΑ</p>
			<p id="p27">Στις αρχές του 2007 το λόμπι του άνθρακα στις ΗΠΑ καμάρωνε για τα 151 νέα εργοστάσια παραγωγής ενέργειας που επρόκειτο να κατασκευαστούν εκεί.</p>
			<p id="p28">Ενα χρόνο μετά ζει το δικό του... «Περλ Χάρμπορ καθώς οι παραγγελίες ακυρώνονται μαζικά. Τα 59 από τα 151 εργοστάσια είτε απορρίφθηκαν από τις δημόσιες αρχές, είτε αποσύρθηκαν διακριτικά για να μη φάνε πόρτα... Οι αδειοδοτήσεις άλλων 50 έχουν ήδη προσβληθεί στα δικαστήρια και δύσκολα θα περάσουν. Ενώ και τα υπόλοιπα μάλλον θα βρεθούν αντιμέτωπα με μακροχρόνιες δίκες. Με λίγα λόγια, η βιομηχανία του άνθρακα είναι υπό διωγμόν (και) στις ΗΠΑ. Και όχι άδικα. Δεν είναι μόνο η ανησυχία για την κλιματική αλλαγή, ούτε το αυξανόμενο κόστος των υποδομών. Οι πολίτες αντιτίθενται στις εκπομπές καρκινογόνων ρύπων, όπως του υδραργύρου. Σε 23.600 κάθε χρόνο υπολογίζονται οι θάνατοι που αποδίδονται ευθέως στην αέρια μόλυνση από τα εργοστάσια παραγωγής ενέργειας των ΗΠΑ.</p>
			<p id="p29">Οσο για τις τεχνικές συλλογής και αποθήκευσης του CO2 αποδεικνύονται πανάκριβες. Προ μηνός, η κυβέρνηση Μπους ακύρωσε την κατασκευή ενός ανθρακικού εργοστασίου μοντέλου στο Ιλινόις, το οποίο θα απομόνωνε υπόγεια το διοξείδιο του άνθρακα, λόγω της τεράστιας υπέρβασης του προϋπολογισμού του. Είχε φτάσει ήδη το 1,2 δισ. ευρώ...</p>
			<p id="p30">www.kathimerini.gr</p>
			<p id="p31">Τις 38 έχουν φτάσει σήμερα οι περιβαλλοντικές «μαύρες τρύπες» για τις οποίες η χώρα έχει κληθεί να απολογηθεί στο Ευρωδικαστήριο. Για τις πέντε από αυτές δεν θα γλιτώσει εύκολα το πρόστιμο, αφού, παρά τις καταδικαστικές αποφάσεις, δεν έχει συμμορφωθεί.</p>
			<p id="p32">Ενώ η ελληνική πλευρά πανηγυρίζει για την αντιμετώπιση παλαιών υποθέσεων, όπως η προστασία της καρέτα καρέτα στη Ζάκυνθο, νέες υποθέσεις έρχονται να προστεθούν στον ήδη μακρύ κατάλογο των ελληνικών εκκρεμοτήτων. Ακόμα και η υπόθεση του Κουρουπητού, που έγινε… η πιο διάσημη χωματερή της Ελλάδας μετά την επιβολή δυσθεώρητου προστίμου, δεν έχει κλείσει οριστικά.</p>
			<p id="p33">Πιο ανησυχητικό, όμως, από τις ίδιες τις υποθέσεις είναι η εμμονή της χώρας να αρνείται ή να καθυστερεί να πάρει μέτρα για το περιβάλλον ακόμα κι όταν απειλείται από δυσθεώρητα πρόστιμα.</p>
			<p id="p34">ΚΟΝΤΑ ΣΤΟ ΠΡΟΣΤΙΜΟ</p>
			<p id="p35">Οι σημαντικότερες εκκρεμότητες της Ελλάδας είναι πέντε, παραβάσεις για τις οποίες η χώρα έχει ήδη καταδικαστεί αλλά δεν έχει καταφέρει να συμμορφωθεί. Μια δεύτερη καταδίκη ισοδυναμεί με πρόστιμο.</p>
			<p id="p36">• Παράνομες χωματερές</p>
			<p id="p37">Η Ελλάδα παραπέμφθηκε για τη λειτουργία τουλάχιστον 1.125 παράνομων χωματερών. Για το ζήτημα καταδικάστηκε στις 6 Οκτωβρίου 2006. Πέτυχε να αντιμετωπίζονται όλες οι καταγγελίες ή διαπιστωμένες παραβάσεις ως μια ενιαία υπόθεση με την υπόσχεση ότι την 1η Ιανουαρίου 2009 δεν θα υπάρχει στην ελληνική επικράτεια ανεξέλεγκτη χωματερή που να μην έχει κλείσει και αποκατασταθεί. Μολονότι η παύση λειτουργίας υλοποιείται αρκετά ικανοποιητικά, καθυστερεί η λειτουργία νέων ΧΥΤΑ. Ωστόσο, για την αποφυγή επιβολής προστίμου, χρειάζεται αυστηρή τήρηση του χρονοδιαγράμματος, κάτι που θεωρείται σχεδόν αδύνατο, με δεδομένες τις μεγάλες καθυστερήσεις.</p>
			<p id="p38">• Συλλογή και επεξεργασία αστικών λυμάτων</p>
			<p id="p39">Εως τις 31/12/2000, οι οικισμοί με ισοδύναμο πληθυσμό άνω των 15.000 έπρεπε να διαθέτουν δίκτυα αποχέτευσης και να υποβάλλουν τα αστικά λύματά τους σε δευτεροβάθμια επεξεργασία. Ομως, 23 οικισμοί δεν πληρούν τις προϋποθέσεις και γι' αυτό η χώρα καταδικάστηκε στις 25 Οκτωβρίου 2007. Η υπόθεση αφορά, μεταξύ άλλων, οικισμούς όπως η Αρτέμιδα, το Κορωπί, το Μαρκόπουλο, τα Μέγαρα, η Ναύπακτος, η Νέα Μάκρη, η Παροικιά Πάρου, η Ραφήνα, η Τρίπολη, ακόμα και η τουριστική ζώνη της Θεσσαλονίκης! Η Ελλάδα υποσχέθηκε ότι θα αντιμετωπίσει το θέμα με ταχείες διαδικασίες, όμως, αυτό δεν μοιάζει εύκολο: σε ορισμένες περιοχές τα έργα δεν έχουν καν εγκριθεί (κυρίως στην Ανατολική Αττική)...</p>
			<p id="p40">• Αστικά λύματα στο Θριάσιο Πεδίο</p>
			<p id="p41">Η Ελλάδα καταδικάστηκε (2004) για την έλλειψη συστήματος συλλογής και κατάλληλης επεξεργασίας των αστικών λυμάτων του Θριάσιου Πεδίου. Δεσμεύθηκε ότι θα λύσει το πρόβλημα με τη δημιουργία δικτύων και βιολογικού καθαρισμού, έργο που ανέλαβε η ΕΥΔΑΠ (χρονοδιάγραμμα ολοκλήρωσης: Δεκέμβριος 2009). Τον Απρίλιο 2006, η Επιτροπή απέστειλε νέα προειδοποιητική επιστολή, διότι καθυστερεί η υλοποίηση των έργων.</p>
			<p id="p42">• Ελλειψη μέτρων για τις ουσίες που καταστρέφουν τη στιβάδα του όζοντος</p>
			<p id="p43">Οι ελληνικές αρχές δεν έχουν λάβει τα απαιτούμενα μέτρα για να συμμορφωθούν με μία σειρά υποχρεώσεων, όπως μέτρα προώθησης της ανακύκλωσης, της ποιοτικής αποκατάστασης και της καταστροφής των ελεγχομένων ουσιών, προληπτικά μέτρα για την αποτροπή και ελαχιστοποίηση των διαρροών ελεγχόμενων ουσιών κ.λπ. Η χώρα καταδικάστηκε στις 14 Δεκεμβρίου 2006, ενώ τον Μάρτιο 2007 η Επιτροπή απέστειλε νέα προειδοποιητική επιστολή. Οι ελληνικές αρχές ανακοίνωσαν πρόσφατα την υιοθέτηση του κατάλληλου νομοθετικού πλαισίου και η υπόθεση αναμένεται να διευθετηθεί.</p>
			<p id="p44">• Καθορισμός Ζωνών Ειδικής Προστασίας</p>
			<p id="p45">Σύμφωνα με την ευρωπαϊκή νομοθεσία για τη διατήρηση των άγριων πτηνών, οι ευρωπαϊκές χώρες πρέπει να καθορίζουν Ζώνες Ειδικής Προστασίας (ΖΕΠ) για τα διάφορα είδη άγριων πτηνών. Οι ελληνικές ΖΕΠ είναι ανεπαρκείς τόσο ως προς τον αριθμό όσο και ως προς την επιφάνεια: θα έπρεπε να έχουν χαρακτηριστεί 186 ΖΕΠ και να έχουν καθοριστεί 151, ενώ η επιφάνειά τους δεν καλύπτει όλα τα είδη πτηνών. Η Ελλάδα καταδικάστηκε στις 25 Οκτωβρίου 2007. Το πρόγραμμα επανεξέτασης των ελληνικών ζωνών καθυστερεί και δεν έχει κινηθεί η διαδικασία χαρακτηρισμού νέων ΖΕΠ. Εάν δεν επιταχυνθεί, η Ευρωπαϊκή Επιτροπή θα κινήσει νέα διαδικασία παραπομπής, με πιθανότητα επιβολής προστίμου.</p>
			<p id="p46">ΣΕ ΑΡΧΙΚΟ ΣΤΑΔΙΟ</p>
			<p id="p47">Σε πέντε υποθέσεις η Ευρωπαϊκή Επιτροπή παρέπεμψε την Ελλάδα στο Ευρωδικαστήριο, αλλά η διαδικασία βρίσκεται στα αρχικά στάδια.</p>
			<p id="p48">• Ελλειψη κατάλληλου σχεδιασμού διαχείρισης επικινδύνων αποβλήτων και λειτουργία ανεξέλεγκτων χώρων διάθεσης. Τον Δεκέμβριο 2005, η Επιτροπή απέστειλε αιτιολογημένη γνώμη, αλλά τα μέτρα που πήρε η χώρα εξακολουθούν να μη συνάδουν με τις απαιτήσεις της κοινοτικής νομοθεσίας. Οι ελληνικές αρχές αποδέχονται την έλλειψη κατάλληλων εγκαταστάσεων διαχείρισης και αναγνωρίζουν την ύπαρξη 600.000 τόνων αποβλήτων σε χώρους που θεωρούνται «καταρχήν ρυπασμένοι».</p>
			<p id="p49">• Κακή ενσωμάτωση της οδηγίας περί της διατηρήσεως των αγρίων πτηνών. Εστάλη τον Ιούνιο 2007 αιτιολογημένη γνώμη, η οποία δεν έχει απαντηθεί.</p>
			<p id="p50">• Συλλογή και επεξεργασία ορυκτελαίων. Η Ευρωπαϊκή Επιτροπή προσέφυγε εναντίον της Ελλάδας τον Δεκέμβριο του 2002, για την κακή εφαρμογή της σχετικής Οδηγίας. Ωστόσο, η διαδικασία προσφυγής έχει ανασταλεί, διότι έχει κατατεθεί πρόταση αναθεώρησής της.</p>
			<p id="p51">• Κακή εφαρμογή της οδηγίας σχετικά με τη μείωση της περιεκτικότητας ορισμένων υγρών καυσίμων σε θείο. Η Ελλάδα δεν έλαβε τα αναγκαία μέτρα για να διασφαλίσει ότι, εντός της επικράτειάς της, από την 1/1/2003 δεν χρησιμοποιείται βαρύ μαζούτ περιεκτικότητας σε θείο άνω του 1% κατά μάζα.</p>
			<p id="p52">• Συλλογή και επεξεργασία αστικών λυμάτων στις ευαίσθητες περιοχές. Οι ελληνικές αρχές παρέλειψαν να χαρακτηρίσουν ευαίσθητες περιοχές 10 υδάτινες μάζες (π.χ. Αργολικός Κόλπος, Παγασητικός, λίμνη Ιωαννίνων, λίμνη Καστοριάς κ.ά.). Δεν έχουν δημιουργηθεί δίκτυα αποχέτευσης σε 13 οικισμούς, ενώ ακόμα 14 απορρίπτουν τα αστικά τους λύματα εντός ευαίσθητων περιοχών χωρίς να τα υποβάλουν σε επεξεργασία αυστηρότερη της δευτεροβάθμιας.</p>
			<p id="p53">ΕΝ ΑΝΑΜΟΝΗ ΤΩΝ ΑΠΟΦΑΣΕΩΝ</p>
			<p id="p54">• Διάθεση των αποβλήτων στο νομό Χανίων</p>
			<p id="p55">Η απόφαση της Επιτροπής να κλείσει την υπόθεση του Κουρουπητού βασίστηκε και στην ορθή λειτουργία της προσωρινής εγκατάστασης διαχείρισης αποβλήτων στο Μεσομούρι. Ωστόσο, το Μεσομούρι δημιουργεί προβλήματα για το περιβάλλον και την υγεία, ενώ η χωματερή του Κουρουπητού δεν έχει αποκατασταθεί.</p>
			<p id="p56">• Πλημμελής θέσπιση πλαισίου δράσης για το νερό</p>
			<p id="p57">Η Ελλάδα, έως τις 22 Δεκεμβρίου 2004, δεν προέβη σε ανάλυση των χαρακτηριστικών της κάθε περιοχής λεκάνης απορροής ποταμού, επισκόπηση των επιπτώσεων των ανθρώπινων δραστηριοτήτων στην κατάσταση των επιφανειακών και των υπόγειων υδάτων και οικονομική ανάλυση της χρήσης ύδατος. Επίσης, δεν υπέβαλε συνοπτικές εκθέσεις σχετικά με τις αναλύσεις που απαιτούνται.</p>
			<p id="p58">• Ελλειψη μέτρων για τη διατήρηση των φυσικών οικοτόπων, καθώς και της άγριας πανίδας και χλωρίδας</p>
			<p id="p59">Η Ελλάδα παραπέμφθηκε για κακή ενσωμάτωση της σχετικής οδηγίας σύμφωνα με την οποία έπρεπε να λάβει συγκεκριμένα μέτρα για τη διατήρηση των φυσικών οικοτόπων, καθώς και της άγριας πανίδας και χλωρίδας.</p>
			<p id="p60">www.kathimerini.gr</p>
			<p id="p61">Ένα παράξενο δίχτυ προστασίας μοιάζει να καλύπτει όσους ευθύνονται για τα δηλητήρια που γεμίζουν τα υπόγεια νερά κάτω από τη λεκάνη του Ασωπού. Σαν να μην κατοικούν και εργάζονται εδώ 200.000 άνθρωποι. Σαν να μην παράγονται εδώ γεωργικά προϊόντα που καταναλώνονται σε όλη την Ελλάδα. Σαν να μην περνούν από εδώ δίπλα τα νερά που υδρεύουν πέντε εκατομμύρια ανθρώπους στο συγκρότημα της πρωτεύουσας.</p>
			<p id="p62">Οι απαντήσεις των επιστημόνων, σαφείς και ασαφείς, σκοτεινιάζουν ακόμη περισσότερο τον ορίζοντα στην κοιλάδα του Ασωπού. Στη σύσκεψη της περασμένης Παρασκευής, ο υπουργός ΠΕΧΩΔΕ Γ. Σουφλιάς είπε στους δημάρχους και νομάρχες της περιοχής, προφανώς για να δείξει ότι η κατάσταση είναι δύσκολη αλλά θα ληφθούν μέτρα, ότι βρήκε οκτώ (8) αγωγούς που έχυναν απόβλητα στον Ασωπό. Είπε και το πιο εντυπωσιακό: ότι σε ένα εργοστάσιο βρέθηκε πως χύνονταν απόβλητα μέσα από μια παλιά γεώτρηση κατ' ευθείαν στον υδροφόρο ορίζοντα.</p>
			<p id="p63">Ρωτήσαμε μερικούς από τους δημάρχους που είδαμε στις εκδηλώσεις του Σαββατοκύριακου (Ωρωπού, Σχηματαρίου, Οινοφύτων) αλλά δεν ήξεραν ποιες βιομηχανίες αφορούν. Στην ημερίδα του Ωρωπού, ρωτήσαμε για το ίδιο θέμα τον γενικό γραμματέα του υπουργείου ΠΕΧΩΔΕ Βαγγέλη Μπαλτά, αλλά και τον επικεφαλής των Επιθεωρητών Περιβάλλοντος Ι. Δερμιτζάκη. Αρνήθηκαν να μας πουν ονόματα και διευθύνσεις. «Είναι διαδικασία ανακριτική... Δεν μπορούμε να δώσουμε στοιχεία... Θα κληθούν πρώτα σε απολογία... Δεν έχουμε ταυτοποιήσει αγωγούς με εργοστάσια». Επέμεναν μόνο ότι όταν έρθει η ώρα θα πέσουν μεγάλα πρόστιμα.</p>
			<p id="p64">Ποιοι είναι;</p>
			<p id="p65">Όταν πάντως στον Ωρωπό ήρθε κάποτε η ώρα να υποβληθούν ερωτήσεις από τους παρευρισκομένους, ο γ.γ. του υπουργείου είχε αποχωρήσει. Και έμεινε να δώσει απαντήσεις ο Θανάσης Κατσιγιάννης, βουλευτής της Ν.Δ. έως πρότινος που δεν κατέβηκε στις πρόσφατες εκλογές. Γιος του Χρ. Κατσιγιάννη, βουλευτή της περιοχής επί χρόνια και υφυπουργού Περιβάλλοντος επί κυβέρνησης Μητσοτάκη. Ο Θ. Κατσιγιάννης αποκάλυψε ότι στη διετία 2004-2006 είχαν γίνει άλλες 20 αυτοψίες σε εργοστάσια της περιοχής και ότι επίκειται η επιβολή προστίμων. Οταν τον ρωτήσαμε πότε θα συμβεί αυτό και ποιες βιομηχανικές μονάδες αφορούν, αρνήθηκε να μας δώσει στοιχεία δεσμευόμενος απέναντι στους αρμοδίους.</p>
			<p id="p66">Συμπέρασμα: Σε τρία χρόνια εντοπίζονται περίπου τριάντα παραβάσεις και ακόμη δεν γνωρίζουμε ποιος τις διέπραξε. Για έναν χώρο στον οποίο λειτουργούν τριακόσια μεγάλα εργοστάσια, τα νούμερα δεν εντυπωσιάζουν. Εντυπωσιάζει όμως έως ανατριχίλας ότι εδώ και δεκαετίες, χιλιάδες άνθρωποι εκτίθενται σε δηλητήρια, αρρωσταίνουν και πεθαίνουν, όπως λένε οι επιστήμονες. Πότε επιτέλους θα ειπωθούν τα πράγματα με το όνομά τους;</p>
			<p id="p67">www.enet.gr</p>
			<p id="p68">Σχόλιο: Δείτε προηγούμενη δημοσίευση . Να θυμίσουμε επίσης ότι μέσα στις "υποψήφιες" ρυπογόνες εγκαταστάσεις, χωρίς φυσικά να γνωρίζουμε εάν είναι μία απο αυτές, είναι και οι παρακάτω επιχειρήσεις: «General Mills S.A.» (προϊόντα ζύμης), «Κρεντίν Ελλάς Α.Ε.» (πρώτες ύλες αρτοποιίας - ζαχαροπλαστικής), «ΒΙC ΒΙΟΛΕΞ Α.Ε.», «Μ.Ι. Μαΐλλης ΑΕΒΕ», «Αφοι Λειβαδίτη ΑΒΕΕ», «Αφοι Σταυρινού Ανώνυμος Βιοτεχνική Εταιρεία Επεξεργασίας Υφασμάτων», «Χρωμοχημική ΑΒΕΕ», «Β.Α. Αρσενίδης ΑΕΒΕ», «ΕΛΦΙΝΚΟ Α.Ε.», «Κοσμάς Θώμογλου ΑΒΕΕ», «ΛΑΝ-ΝΕΤ ΑΕΒΕΤ» (ήδη «FANCO S.A.»), «Γ. Πολυχρόνου ΑΕΒΕ» και φυσικά η «Ελληνική Αεροπορική Βιομηχανία Α.Ε.».</p>
			<p id="p69">www. kathimerini.gr</p>
			<p id="p70">Διακόσια πουλιά, κυρίως φλαμίγκος και αβοκέτες, βρέθηκαν νεκρά στη λίμνη Κορώνεια. Ο θάνατός τους αποδίδεται, σύμφωνα με τους ειδικούς, στη μεγαλύτερη συγκέντρωση υπαρχόντων τοξικών ουσιών που προκλήθηκε λόγω της μείωσης του νερού.</p>
			<p id="p71">Η μείωση της στάθμης του νερού και οι υψηλές θερμοκρασίες προκάλεσαν αύξηση της πυκνότητας των επιβλαβών ουσιών που υπάρχουν υπό φυσιολογικές συνθήκες στο νερό και προσλαμβάνουν τα πουλιά μέσω της τροφής τους, όπως εξηγεί ο προϊστάμενος του τμήματος Υγείας των Ζώων της Διεύθυνσης Κτηνιατρικής της νομαρχίας Θεσσαλονίκης, Ευάγγελος Τρευλόπουλος.</p>
			<p id="p72">Ήδη από τις πρώτες εξετάσεις που έγιναν στο εργαστήριο βιολογίας του Αριστοτέλειου Πανεπιστημίου Θεσσαλονίκης (ΑΠΘ) βρέθηκαν κυανοβακτηρίδια, ενώ ο κ. Τρευλόπουλος εκτιμά ότι τα πουλιά έχουν μολυνθεί και από κλωστηρίδια αλλαντίασης (όπως είχε συμβεί το 2004), κάτι το οποίο όμως, δεν μπορεί να αποδειχθεί αν δεν ληφθεί ορός αίματος από ζωντανά πουλιά.</p>
			<p id="p73">Αποκλείεται πάντως ως αίτιο θανάτου ο ιός της γρίπης των πτηνών, τουλάχιστον από τα όσα έδειξαν οι πρώτες εξετάσεις (PCR), ενώ αύριο αναμένονται τα αποτελέσματα από τις ιολογικές εξετάσεις.</p>
			<p id="p74">Ο μαζικός θάνατος των πτηνών δεν εξέπληξε τους ειδικούς, που όπως λένε ήταν κάτι αναμενόμενο. «Η κατάσταση της λίμνης είναι τραγική και έχει φτάσει στα όρια ερημοποίησης», παρατηρεί ο κ. Τρευλόπουλος και προσθέτει: «Μαζικούς θανάτους πουλιών είχαμε και σε προηγούμενες χρονιές και είναι ανησυχητικό το γεγονός ότι δεν ξέρουμε πώς θα εξελιχθεί αυτό το φαινόμενο».</p>
			<p id="p75">Για το θέμα που έχει προκύψει συνεδριάζει αύριο στις 12 το μεσημέρι στη Νομαρχία Θεσσαλονίκης το Συντονιστικό Όργανο για την αντιμετώπιση οικολογικών κρίσεων στη λίμνη Κορώνεια, υπό την προεδρία του νομάρχη Παναγιώτη Ψωμιάδη και του προέδρου του Φορέα Διαχείρισης λιμνών Κορώνειας-Βόλβης- Μακεδονικών Τεμπών, Σάββα Αναστασιάδη.</p>
			<p id="p76">www.enet.gr</p>
			<p id="p77">Ούτε ένα ευρώ δεν απορρόφησαν!</p>
			<p id="p78">Ούτε ένα ευρώ από το κονδύλι ύψους 20.182.500 ευρώ, που διέθετε το Ταμείο Συνοχής για την αποκατάσταση της κατεστραμμένης λίμνης Κορώνειας, δεν απορροφήθηκε, δήλωσε η αρμόδια επίτροπος Χούμπνερ.</p>
			<p id="p79">Αντί για μέτρα ο νομάρχης Θεσσαλονίκης έβγαζε κορόνες βλέποντας την Κορώνεια να πεθαίνει...</p>
			<p id="p80">Τα κροκοδείλια δάκρυα του νομάρχη Θεσσαλονίκης και τα παράπονα για δήθεν έλλειψη χρημάτων φαίνεται δεν έπεισαν και ο προϊστάμενος της Εισαγγελίας Πρωτοδικών Θεσσαλονίκης, Βασίλης Φλωρίδης, παρήγγειλε χθες τη διενέργεια επείγουσας προκαταρκτικής εξέτασης σε πταισματοδίκη.</p>
			<p id="p81">Εκτός από τον κ. νομάρχη εξηγήσεις καλούνται να δώσουν ο υπεύθυνος του φορέα διαχείρισης Σάββας Αναστασιάδης και άλλοι αρμόδιοι υπηρεσιακοί παράγοντες, όπως μας ενημερώνει ο συνάδελφος Νίκος Φωτόπουλος.</p>
			<p id="p82">Το θέμα της λίμνης Κορώνειας, στην οποία έχουν παρατηρηθεί μαζικοί θάνατοι πουλιών (2004) όπως αγριόπαπιες. αργυροπελεκάνοι, καλαμοκανάδες , και φέτος σε μικρότερη κλίμακα, έφερε στην Κομισιόν ο ευρωβουλευτής του ΣΥΝ Δημήτρης Παπαδημούλης.</p>
			<p id="p83">Η επιτροπή κίνησε το 2004 διαδικασία παράβασης εναντίον της Ελλάδας για «την έλλειψη κατάλληλου καθεστώτος προστασίας της λίμνης, την οποία και τερμάτισε το 2006, θεωρώντας ότι ελήφθησαν τα απαραίτητα μέτρα».</p>
			<p id="p84">Δυστυχώς αλλά στην Εσπερία η οικολογία δεν είναι παρά μία καραμέλα στα χείλη των ιθυνόντων, στους οποίους περισσεύει η αναλγησία. Λόγω της σοβαρότητας του θέματος μετά τους νέους μαζικούς θανάτους πουλιών η Ελληνική Εταιρεία Προστασίας της Φύσης ζητεί -το θεωρεί επιβεβλημένο- την απαγόρευση του κυνηγιού των υδρόβιων πουλιών στην ευρύτερη περιοχή του νομού για την ανάκαμψη των θηρεύσιμων ειδών (αγριόπαπιες κ.ά.) οι πληθυσμοί των οποίων έχουν υποστεί σοβαρό πλήγμα λόγω του βοτουλισμού (βοτουλισμός ή αλλαντίαση είναι μια σοβαρή ασθένεια που οφείλεται στην τοξίνη του βακτηριδίου Clostridium botulinum, προσβάλλει δε πολλά είδη ζώων και τον άνθρωπο. Δεν αποκλείεται να οφείλεται σε τοξικά κυανοβακτήρια).</p>
			<p id="p85">Τα λογής τοξικά απόβλητα που οι γύρω βιομηχανίες-βιοτεχνίες ρίχνουν εδώ και χρόνια αλόγιστα στη «λίμνη» μαζί με τις εκατοντάδες παράνομες γεωτρήσεις έφεραν την Κορώνεια σ' αυτή την κατάσταση.</p>
			<p id="p86">Μία κατάσταση για την οποία ο κ. Ψωμιάδης έπρεπε να πάρει πάνω του και όχι να αποδίδει ευθύνες για τη μη απορρόφηση κονδυλίων στις καθυστερήσεις της γραφειοκρατίας και στην έλλειψη επιστημονικού προσωπικού. Πού είναι ο τσαμπουκάς σας απέναντι στις παρανομίες αυτές κύριε νομάρχα;</p>
			<p id="p87">Όσο για τον επικεφαλής του φορέα διαχείρισης του ανύπαρκτου «εθνικού πάρκου Κορώνειας - Βόλβης - Μακεδονικών Τεμπών» ότι «τα έργα βρίσκονται σε εξέλιξη» για την αποκατάσταση της λίμνης, τι να πει κανείς παρά αλίμονό μας.</p>
			<p id="p88">Καθημερινή, Της Λινας Γιανναρου</p>
			<p id="p89">Την ώρα που σε όλο τον κόσμο, η προστασία των υδάτινων πόρων αποτελεί προτεραιότητα (η Παγκόσμια Ημέρα για τα Νερά συνοδεύθηκε από πληθώρα δυσοίωνων προβλέψεων), στην Ελλάδα χρησιμοποιούμε ένα από τα μεγαλύτερα ποτάμια μας -από το οποίο υδρεύονται οικισμοί και αρδεύονται καλλιέργειες- ως αγωγό απομάκρυνσης βιομηχανικών αποβλήτων. Το πραγματικό σκάνδαλο έγκειται στο γεγονός ότι αυτό γίνεται νόμιμα. Ο λόγος για τον πολύπαθο Ασωπό, ο οποίος δέχεται καθημερινά τα λύματα όχι ενός, ούτε δύο, αλλά... 750 μικρών και μεγάλων εργοστασίων (μεταξύ των οποίων και η κρατική ΕΑΒ) που βρίσκονται εγκατεστημένα στις όχθες του. Ετσι, αντί για πολύτιμους μικροοργανισμούς, στα νερά του σήμερα μεταφέρει κάδμιο, μόλυβδο και χρώμιο, με τα οποία «εμπλουτίζει» όχι μόνο τη θάλασσα όπου κάθε καλοκαίρι κάνουν μπάνιο χιλιάδες Ελληνες και ξένοι τουρίστες (χύνεται στο νότιο Ευβοϊκό στην περιοχή του Ωροπού), αλλά κυρίως τον υδροφόρο ορίζοντα της Αττικής και της Βοιωτίας, δηλητηριάζοντας το νερό που μια τεράστια περιοχή της χώρας χρησιμοποιεί για ύδρευση και άρδευση.</p>
			<p id="p90">Οι κάτοικοι των Οινοφύτων, του Ωρωπού, του Χαλκουτσίου και των άλλων περιοχών που «βρέχει» ο ποταμός, έχουν βαρεθεί πια να διαμαρτύρονται. Σχεδόν 40 χρόνια έχουν περάσει από το 1969, όταν, με Προεδρικό Διάταγμα, ο Ασωπός χαρακτηρίσθηκε «αγωγός παροχέτευσης επεξεργασμένων λυμάτων» και ξεκίνησε η χημική επιβάρυνσή του. Σήμερα, το εν λόγω Π.Δ. όχι μόνο εξακολουθεί να ισχύει (κανείς δεν φαίνεται να παρατηρεί την αναντιστοιχία με τις εξαγγελίες περί προστασίας των ποταμών), αλλά επιπλέον, όπως δείχνουν οι αναλύσεις, δεν λαμβάνεται καμιά μέριμνα ώστε τα λύματα που δέχεται το ποτάμι να υφίστανται στοιχειώδη επεξεργασία. Γιατί οι βιομηχανίες να ξοδεύουν χρήματα για να λειτουργούν τους βιολογικούς καθαρισμούς (για τους οποίους πολλοί επιδοτήθηκαν), όταν κανείς δεν τους ελέγχει;</p>
			<p id="p91">Τετραπλασιάστηκαν τα θύματα από καρκίνο στα Οινόφυτα εξ αιτίας της μόλυνσης με τα βαρέα τοξικά των βιομηχανιών</p>
			<p id="p92">«Μην το ψάχνεις, oμερτά. Εδώ κλείνουν στόματα, δεν είναι παίξε-γέλασε». Πράγματι, ο κώδικας σιωπής στα Οινόφυτα είναι τόσο ισχυρός που έχει καταφέρει να καλύψει ένα άνευ προηγουμένου σκάνδαλο, που αφορά στην επιβάρυνση του οικοσυστήματος και της υγείας των κατοίκων της περιοχής από την εδώ και 30 χρόνια απόρριψη ανεπεξέργαστων βιομηχανικών αποβλήτων στον πολύπαθο Ασωπό ποταμό. Λίγες ημέρες μετά την απόφαση του Τριμελούς Πλημμελειοδικείου Θήβας να επιβάλει σε έξι υπευθύνους βιομηχανιών που βρέθηκαν ένοχοι για «σοβαρή επιβάρυνση του περιβάλλοντος» την ποινή των... 3-5.000 ευρώ *</p>
			<p id="p93">[...]</p>
			<p id="p94">Στην πάλαι ποτέ εύφορη πεδιάδα των Οινοφύτων σήμερα καλλιεργείται κατά 90% με... καρότο. Είναι το μόνο που μπορεί να «αντέξει» τη χημική επιβάρυνση του εδάφους και του νερού. Αντίστοιχα, ενώ ο ποταμός Ασωπός, στο τμήμα πριν από τη βιομηχανική περιοχή φιλοξενεί στις όχθες του οργιώδη βλάστηση και σημαντική πανίδα, αυτή σταδιακά εξαφανίζεται στα Οινόφυτα. Το μόνο που επιζεί είναι οι καλαμιώνες, αρκετά ανθεκτικοί στη ρύπανση από τα απόβλητα.</p>
			<p id="p95">Κανείς όμως δεν φαίνεται να παρατηρεί τη συνολική εικόνα. Αναμενόμενο. Στα Οινόφυτα βρίσκονται εγκατεστημένες οι μεγαλύτερες βιομηχανίες της χώρας (1.080 είναι εγγεγραμμένες στα μητρώα της Πυροσβεστικής), έχοντας βρει πρόσφορο έδαφος λόγω της απουσίας χωροταξικού σχεδιασμού (η μεγαλύτερη βιομηχανική περιοχή δεν είναι χαρακτηρισμένη «βιομηχανική ζώνη»). Εξαιτίας του «διάτρητου» θεσμικού πλαισίου και, κυρίως, επειδή οι αρμόδιες αρχές κάνουν τα στραβά μάτια, έως σήμερα, η συντριπτική πλειονότητα των μονάδων απορρίπτουν ανεπεξέργαστα τα απόβλητά τους στον Ασωπό ποταμό επιβαρύνοντας τον υδροφόρο ορίζοντα, δηλαδή το νερό από το οποίο υδρεύεται ο Δήμος Οινοφύτων.</p>
			<p id="p96">Ωστόσο, ενώ πρόκειται για -έστω και άτυπη- βιομηχανική περιοχή, το νερό που αντλείται από τα αντλιοστάσια του Δήμου (βρίσκονται στις όχθες του Ασωπού) προκειμένου να διοχετευθεί στο δίκτυο ύδρευσης των Οινοφύτων, δεν υποβάλλεται σε έλεγχο για βαρέα μέταλλα, παρά μόνο σε μικροβιολογικό έλεγχο. Μόνο μετά την επιμονή ιδιωτών, απλών κατοίκων των Οινοφύτων, έγινε ο πρώτος έγκυρος χημικός έλεγχος του πόσιμου νερού της περιοχής, που αποκάλυψε το μέγεθος της ρύπανσης. Ήταν το 2004. Έκτοτε, οι μετρήσεις επαναλαμβάνονται σε ετήσια βάση με ευθύνη του Δήμου και εμφανίζουν τα ίδια -άκρως ανησυχητικά- αποτελέσματα: το νερό που πίνουν οι περίπου 30.000 μόνιμοι κάτοικοι της ευρύτερης περιοχής των Οινοφύτων (οι οποίοι ξεπερνούν τους 100.000 το καλοκαίρι) και το νερό που χρησιμοποιούν οι βιομηχανίες τροφίμων για την παραγωγή των προϊόντων τους είναι επιβαρυμένο, μεταξύ άλλων, με νιτρικά και εξασθενές χρώμιο πάνω από τα όρια ασφαλείας. Όπως αναφέρει το έγγραφο του Γενικού Χημείου του Κράτους που συνοδεύει τις τελευταίες χημικές και μικροβιολογικές εξετάσεις δειγμάτων νερού από τα Οινόφυτα (Απρίλιος 2007), «οι υδρευτικές γεωτρήσεις των Οινοφύτων (αντλιοστάσια 2 και 3) εμφανίζουν ιδιαίτερα υψηλές συγκεντρώσεις νιτρικών ιόντων και χρωμίου».</p>
			<p id="p97">Σημειώνεται ότι το εξασθενές χρώμιο είναι τοξικό, ανήκει στις καρκινογόνες ουσίες και -το κυριότερο- είναι βιοσυσσωρεύσιμο. Δεν αποβάλλεται δηλαδή από τον οργανισμό -αντίθετα η κάθε «δόση» προστίθεται στην προηγούμενη. Επί της ουσίας, δεν υπάρχει όριο «ασφαλείας».</p>
			<p id="p98">Έως σήμερα, ωστόσο, δεν έχει ληφθεί κανένα μέτρο για την προστασία των πολιτών, ενώ ελάχιστοι είναι οι έλεγχοι που πραγματοποιούνται και ακόμα λιγότερα τα πρόστιμα που επιβάλλονται στις ρυπαίνουσες βιομηχανίες - άλλωστε κι αυτά σπάνια καταβάλλονται. Το κράτος εν κράτει των Οινοφύτων περιφρουρεί πολύ αποτελεσματικά το «δικαίωμα» στη μόλυνση του υδροφόρου ορίζοντα της περιοχής. Η επεξεργασία των αποβλήτων κοστίζει. Ακόμα και η λειτουργία των βιολογικών καθαρισμών για τους οποίους οι επιχειρήσεις έχουν επιδοτηθεί σημαίνει χρήματα.</p>
			<p id="p99">«ΜΑ ΕΓΩ ΤΟΥΣ ΘΑΒΩ...»</p>
			<p id="p100">Το έγκλημα ωστόσο είναι οφθαλμοφανές. Σύμφωνα με την ισχύουσα νομοθεσία, οι βιομήχανοι είναι υποχρεωμένοι να επεξεργάζονται τα λύματά τους πριν τα απορρίψουν οπουδήποτε. Μεταξύ των προϋποθέσεων είναι όταν τα απόβλητα «φεύγουν» από τη μονάδα να είναι άχρωμα.</p>
			<p id="p101">[...]</p>
			<p id="p102">Τι μπορεί να σημαίνει αυτό για την υγεία των κατοίκων των Οινοφύτων που, επί δεκαετίες, πίνουν, μαγειρεύουν, ποτίζουν τις καλλιέργειές τους με αυτό το νερό; Κανείς επίσιμος φορέας δεν έχει ασχοληθεί να το διερευνήσει. Τα αποτελέσματα ωστόσο της προσωπικής έρευνας ενός ιδιώτη, του πατέρα Γιάννη Οικονομίδη, του νέου και δραστήριου κληρικού της περιοχής, προκαλούν σοκ. Με αφετηρία τα αρχεία ταφής των Οινοφύτων, αναζήτησε τα πιστοποιητικά θανάτου και βρήκε ότι στα Οινόφυτα ο καρκίνος ως αιτία θανάτου εκτοξεύθηκε από 6% το 1989 στο 32% σήμερα. Βρήκε μάλιστα ότι οι περισσότεροι καρκίνοι που σκότωναν τον πληθυσμό έχουν άμεση σχέση με την πρόσληψη τοξικών ουσιών: ουροδόχος κύστη, νεφρά, θυρεοειδής. Φυσικά, έχει ενημερώσει τις αρμόδιες αρχές - ήτοι τη Νομαρχία Βοιωτίας. Κάθε εβδομάδα, εξάλλου, καταθέτει στη νομαρχία και μία επώνυμη καταγγελία σχετική με την απόρριψη αποβλήτων στον Ασωπό. Πάντα αναφέρει συγκεκριμένο τόπο και χρόνο της παρανομίας. Οχι μόνο δεν έχει έρθει ποτέ κάποιος να τις ελέγξει, αλλά οι καταγγελίες του δεν πρωτοκολλούνται καν. «Και τι σας νοιάζει εσάς;» ήταν η απάντηση μιας υπαλλήλου μετά τις συνεχείς οχλήσεις του. «Μα, εγώ τους θάβω!», απάντησε...</p>
			<p id="p103">* Οι 18 ιδιοκτήτες, διευθυντές ή εκπρόσωποι 13 εργοστασίων της περιοχής που εμπλέκονται στην υπόθεση: Πρόκειται για τα εργοστάσια των εταιρειών «General Mills S.A.» (προϊόντα ζύμης) και «Κρεντίν Ελλάς Α.Ε.» (πρώτες ύλες αρτοποιίας - ζαχαροπλαστικής), τη βιομηχανία καλσόν (βαφείο) «ΒΙC ΒΙΟΛΕΞ Α.Ε.», το εργοστάσιο παραγωγής υλικών συσκευασίας «Μ.Ι. Μαΐλλης ΑΕΒΕ», το πτηνοσφαγείο «Αφοι Λειβαδίτη ΑΒΕΕ» και τα βαφεία - φινιριστήρια «Αφοι Σταυρινού Ανώνυμος Βιοτεχνική Εταιρεία Επεξεργασίας Υφασμάτων», «Χρωμοχημική ΑΒΕΕ», «Β.Α. Αρσενίδης ΑΕΒΕ», «ΕΛΦΙΝΚΟ Α.Ε.», «Κοσμάς Θώμογλου ΑΒΕΕ», «ΛΑΝ-ΝΕΤ ΑΕΒΕΤ» (ήδη «FANCO S.A.»), «Γ. Πολυχρόνου ΑΕΒΕ» και για τις εγκαταστάσεις της «Ελληνικής Αεροπορικής Βιομηχανίας Α.Ε.».</p>
			<p id="p104">Τι ειναι άραγε το eco-reflections;</p>
			<p id="p105">Το ιστολόγιο αυτό (blog στα ελληνικά!) είναι μια προσπάθεια ενός ανήσυχου μυαλού να δημοσιοποιήσει τις σκέψεις του, τις απόψεις του και τις ανησυχίες του σχετικά με το Περιβάλλον και τον Άνθρωπο. Θα αποτελείται από σταχυολόγηση σχετικών άρθρων από το διαδίκτυο αλλά και από κατάθεση προσωπικών απόψεων. Κάθε σχόλιο είναι ευπρόσδεκτο αρκεί να μην προσβάλλει άλλα πρόσωπα. Επίσης κάθε άρθρο προς ανάρτηση είναι καλοδεχούμενο στην διεύθυνση eco-reflections@hotmail.com</p>
			<p id="p106">Είναι η προβολή της ψυχής ενός λαού επάνω στην ύλη»</p>
			<p id="p107">(Οδ. Ελύτης, Τα δημόσια και τα ιδιωτικά, 1990)</p>
		</body>
	</text>
</cesDoc>