Το πιο κάτω άρθρο δημοσεύθηκε στην Καθημερινή της 26/4/08. Έχει ιδιαίτερο ενδιαφέρον και επικαιρότητα ιδίως αν αναλογισθούμε τι έχει συμβεί με την τιμή του πετρελαίου και των υπολοίπων καυσίμων εδώ και περίπου ένα χρόνο (και ακόμη πιο πολύ τις τελευταίες ημέρες. Αν και τα γεγονότα πλέον τρέχουν τόσο πολύ που οι αλλαγές επέρχονται μέσα σε ώρες ...)
Του Ανδρεα Α. Παπανδρεου*
Συντριπτικά επιστημονικά δεδομένα δείχνουν πως η ανθρωπογενής κλιματική αλλαγή υφίσταται και εγκυμονεί σοβαρούς κινδύνους για τον πλανήτη. Σύμφωνα με την αναφορά του Στερν η πιθανή ζημία σε αυτόν και τον επόμενο αιώνα θα μπορούσε να είναι αντίστοιχη με αυτήν των δύο παγκοσμίων πολέμων και της οικονομικής ύφεσης στο πρώτο μισό του 20ού αιώνα. Τα νούμερα είναι εντυπωσιακά: η απραξία θα μπορούσε να οδηγήσει σε μια απώλεια ευημερίας ισοδύναμη με μείωση 5% - 20% του ΑΕΠ ετησίως, ενώ η αντιμετώπιση της κλιματικής αλλαγής με υπάρχουσες τεχνολογίες θα κόστιζε αντίστοιχα μόνο 1%. Η άμεση δράση είναι επιτακτική και το κλειδί είναι μια παγκόσμια ενεργειακή πολιτική που θα αποδεσμεύσει τις οικονομίες από την εξάρτηση από τον άνθρακα.
Γιατί ο κόσμος καθυστερεί τόσο να δράσει; Συνήθως, φταίει η αδυναμία της θέλησης και η έλλειψη φαντασίας. Παίρνουμε μέτρα αφού πληρώσουμε την τιμή της απρονοησίας μας. Επενδύουμε στην άμυνα αφότου έχουμε ερημωθεί από τον πόλεμο. Χτίζουμε την αποτελεσματική πυροπροστασία αφότου έχουν καεί οι πόλεις μας. Προστατεύουμε τα δάση μας από τις πυρκαγιές αφότου χαθούν πολύτιμες ζωές. Ενώ ήδη πληρώνουμε κάποιες συνέπειες της κλιματικής αλλαγής, οι μεγάλες καταστροφές από την συνεχιζόμενη απραξία επίκεινται. Ομως αν και συνήθως αντιδρούμε αφότου έχουμε πληγεί, γενετικά έχουμε την ικανότητα σε αντίθεση με τα υπόλοιπα ζώα να χρησιμοποιούμε τη φαντασία για να αντιμετωπίζουμε έγκαιρα τις μελλοντικές απειλές. Είναι η ίδια φαντασία που η «Ενοχλητική Αλήθεια» του Al Gore έχει αφυπνίσει.
Ενας άλλος λόγος που αργούμε να δράσουμε είναι γιατί ξέρουμε ότι οποιαδήποτε χώρα ή ήπειρος λάβει μέτρα κατά της κλιματικής αλλαγής από μόνη της θα υποστεί ένα κόστος, αλλά δεν θα προστατευθεί. Αντίθετα από την γνωστή εικόνα, ο μόνος τρόπος να επιπλεύσει η βάρκα είναι αν είμαστε όλοι μέσα. Η κλιματική ασφάλεια θα κατακτηθεί μόνο μέσω της παγκόσμιας συνεργασίας σε μια κλίμακα και με μια πολυπλοκότητα που δεν έχουμε ξαναδεί.
Οι ίδιες δυνάμεις που απειλούν την ασφάλεια του κλίματός μας απειλούν επίσης την ενεργειακή μας ασφάλεια, την ασφάλεια των τροφίμων και την ασφάλεια των υδάτων μας. Τα παραπάνω είναι στενά συνδεδεμένα μεταξύ τους. Η ανασφάλεια που δημιουργείται σαν συνέπεια, εύκολα αποσπά την προσοχή από τις πιο μακρινές επιπτώσεις της κλιματικής αλλαγής. Ομως η ασφάλεια στον χώρο της ενέργειας, των τροφίμων και των υδάτων μπορεί να αντιμετωπιστεί αποτελεσματικά μόνο μέσα σε ένα πλαίσιο παγκόσμιας δράσης για την κλιματική αλλαγή.
Οι πιεσμένες αγορές πετρελαίου, με την τιμή του να φθάνει τα 120 δολάρια το βαρέλι, έχουν επαναφέρει στο κέντρο της προσοχής μας τον φόβο της έλλειψης των πόρων και την ανησυχία για την ενεργειακή ασφάλεια. Οπως μια τεντωμένη χορδή, ό,τι αγγίζει την αγορά ενέργειας αντηχεί και ενισχύει αυτήν την ανησυχία που τροφοδοτείται περαιτέρω από τους φόβους περιορισμένης προσφοράς και αποθεμάτων πετρελαίου, τους γεωπολιτικούς ανταγωνισμούς, την αστάθεια στις χώρες εξαγωγής και τις τρομοκρατικές απειλές. Η ανησυχία με την ενεργειακή ασφάλεια επεκτείνεται στην ηλεκτρική ενέργεια και στο φυσικό αέριο. Η Κίνα, η Ινδία και άλλες αναπτυσσόμενες χώρες έχουν χρόνιες ελλείψεις της ηλεκτρικής ενέργειας. Η Ευρώπη, οι Ηνωμένες Πολιτείες και η Ρωσία δοκιμάζονται συχνά με black outs, κάτι που είναι γνώριμο και στην Ελλάδα. Η επέκταση των αγωγών έχει αυξήσει την αλληλεξάρτηση των οικονομιών και το γεωπολιτικό παζάρεμα για τον έλεγχο των αγορών προκαλεί ανασφάλεια μαζί με τις διακοπές των ροών, όπως εκδηλώθηκε στην πρόσφατη ρωσο-ουκρανική διαμάχη.
Η ενεργειακή ανασφάλεια είναι πιθανό να ενταθεί κατά ένα μεγάλο μέρος λόγω της συνεχώς αυξανόμενης ζήτησης της Κίνας και της Ινδίας, αλλά και λόγω της κλιματικής αλλαγής και των αυξανόμενων ακραίων καιρικών φαινομένων, όπως οι τυφώνες Katrina και Rita που προκάλεσαν διαταραχές στις διανομές πετρελαίου, αέριου και ηλεκτρικής ενέργειας.
Σαν να μην έφτανε η ενεργειακή κρίση, αντιμετωπίζουμε προς το παρόν μια κρίση τροφίμων με τις τιμές του σίτου, του ρυζιού και άλλων βασικών ειδών διατροφής να αυξάνονται ραγδαία μέσα στους τελευταίους μήνες. Διάφοροι παράγοντες συμβάλλουν στην άνοδο των τιμών. Πρώτον, οι υψηλές τιμές ενέργειας περνούν στην παραγωγή και διανομή των τροφίμων. Δεύτερον, υπάρχει πολύ μεγαλύτερη ζήτηση για τρόφιμα λόγω του αυξανόμενου αριθμού ανθρώπων με καλύτερο βιοτικό επίπεδο στην Κίνα και την Ινδία. Τρίτον, τα ακραία καιρικά φαινόμενα καταστρέφουν μεγάλες εκτάσεις παραγωγής. Ενδεικτικό παράδειγμα η παρατεταμένη ξηρασία στην Αυστραλία που είναι ο δεύτερος μεγαλύτερος εξαγωγέας σίτου. Παράλληλα, οι υδάτινοι πόροι δέχονται πιέσεις, όχι μόνο από την κλιματική αλλαγή, αλλά και από την εκτροπή τους για την παραγωγή τροφίμων και βιοκαυσίμων.
Η ενεργειακή ανασφάλεια θα μπορούσε να οδηγήσει τις χώρες να ακολουθήσουν πολιτικές που εντείνουν την κλιματική αλλαγή, όπως το να δίνεται προτεραιότητα στην εξασφάλιση της συμβατικής ενέργειας, παρά στην προαγωγή της περιβαλλοντικά φιλικής. Επιπλέον, η υψηλή τιμή του πετρελαίου ήδη πυροδοτεί ραγδαία αύξηση επενδύσεων σε ηλεκτροπαραγωγικούς σταθμούς που έχουν ως βάση τον άνθρακα. Η Κίνα χτίζει τέτοιους σταθμούς με ρυθμό 1GW κάθε τέσσερις μέρες. Είναι θεμιτό η Κίνα και η Ινδία να επιδιώκουν την ενεργειακή τους ασφάλεια, αλλά πρέπει να τις βοηθήσουμε ώστε να την πετύχουν με έναν τρόπο συμβατό με την ασφάλεια του πλανήτη. Θα μπορούσαν η Ευρώπη και οι ΗΠΑ να βοηθήσουν με την προσφορά πόρων και τεχνολογιών συλλογής και αποθήκευσης του άνθρακα (Carbon Capture and Sequestration) ή και με πολιτικές και τεχνολογίες εξοικονόμησης ενέργειας.
Αυτό που είναι ιδιαίτερα απογοητευτικό είναι ότι μερικές από τις ίδιες τις πολιτικές που προάγουμε για την αντιμετώπιση της ενεργειακής και κλιματικής ασφάλειας έχουν αποτύχει. Πολλά βιοκαύσιμα έχουν οδηγήσει σε ψηλότερες εκπομπές αερίων θερμοκηπίου απ'; ότι τα ορυκτά καύσιμα. Αυτό ισχύει εν μέρει επειδή η διαδικασία παραγωγής και μεταποίησης των βιοκαυσίμων απαιτεί μεγάλη ενέργεια και εν μέρει λόγω των αλλαγών χρήσης εδάφους, όπως η αποψίλωση δασών. Επίσης, επειδή τα βιοκαύσιμα χρειάζονται μεγάλες εκτάσεις γης, ανταγωνίζονται άμεσα με την παραγωγή τροφίμων, συμβάλλοντας έτσι στην αύξηση των τιμών τους.
Η πυρηνική ενέργεια έχει επιστρέψει πρόσφατα ως προτεινόμενη δίδυμη λύση για την ενεργειακή και κλιματική ασφάλεια. Ομως, οι χώρες δεν πρέπει να τρέξουν προς αυτήν την λύση με τη δικαιολογία της καθαρής τεχνολογίας. Ακόμα κι αν μια ομάδα χωρών κατορθώσει να μειώσει την εξάρτησή της από τα ορυκτά καύσιμα και να διευκολύνει έτσι την παγκόσμια ζήτηση ενέργειας, μια άλλη ομάδα χωρών θα καλύψει τη διαφορά, αγοράζοντας περισσότερο πετρέλαιο. Μπορούμε έτσι να καταλήξουμε με το ίδιο σύνολο παγκόσμιων εκπομπών αερίων θερμοκηπίου, έχοντας απλώς περισσότερη πυρηνική ενέργεια με τους κινδύνους που αυτή συνεπάγεται.
Είναι απαραίτητο οι χώρες να διαμορφώνουν τις ενεργειακές στρατηγικές τους μέσα σε ένα πλαίσιο μιας παγκόσμιας συμφωνίας για την κλιματική αλλαγή. Μπορούμε να πετύχουμε την ενεργειακή ασφάλεια μόνο αν πετύχουμε την κλιματική ασφάλεια. Μπορούμε να πετύχουμε μια παγκόσμια συμφωνία για την κλιματική αλλαγή μόνο αν αντιμετωπίσουμε την ενεργειακή ανασφάλεια.
* Ο Ανδρέας Α. Παπανδρέου είναι αναπληρωτής καθηγητής στα Οικονομικά του Περιβάλλοντος στο Πανεπιστήμιο Αθηνών.
Αναρτούμε την διεύθυνση της ιστοσελίδας (ιστότοπο/site) που έχει φτιάξει ο Σύλλογος Περιβάλλον και Πολιτισμός Δήμου Κηρέως ( KIREAS-ORG ) και είναι αφιερωμένη στην δασοπροστασία και την αντιμετώπιση των πυρκαγιών. Πρόκειται για μία αξιέπαινη και αξιοθαύμαστη δουλειά που ταυτόχρονα μας βοηθά όλους παρέχοντας απαραίτητες πληροφορίες και ενημέρωση και σχετικές με το θέμα συνδέσεις. Στο τέλος υπάρχει και το ηχητικό-ραδιοφωνικό σποτ που έχει δημιουργήσει ο Σύλλογος (KIREAS-ORG) για την προφύλαξη από τις φωτιές.
Αυτοψίες δεν γίνονται, πρόστιμα δεν επιβάλλονται, επιτροπές-«φαντάσματα» και πολιτική παρέμβαση προκειμένου να ικανοποιηθούν πελατειακές σχέσεις είναι τα στοιχεία που συνθέτουν την εικόνα των περισσοτέρων πολεοδομιών της χώρας.
Το χάος που επικρατεί στις πολεοδομίες αναδεικνύει η έρευνα που έχει ξεκινήσει εδώ και δύο χρόνια ο γενικός επιθεωρητής Δημόσιας Διοίκησης Λέανδρος Ρακιντζής, ο οποίος επισημαίνει στον ΕΤ πως δεν είναι τυχαίο το γεγονός ότι η συγκεκριμένη υπηρεσία του Δημοσίου βρίσκεται πάντα στις πρώτες θέσεις σε ό,τι αφορά την κακοδιοίκηση και τη διαφθορά.
«Εχουμε ξεκινήσει εδώ και δύο χρόνια να ασχολούμαστε με τις πολεοδομίες γιατί έχουμε διαπιστώσει ότι ένα μεγάλο μέρος ευθύνης για την άναρχη και αυθαίρετη δόμηση που επικρατεί σε πολλές περιοχές της χώρας το έχουν αυτές και οι διοικούντες τους», τονίζει ο κ. Ρακιντζής και καταλήγει: «Το θέμα με τις πολεοδομίες είναι πολυδιάστατο. Δεν είναι μόνο η αναρχία στη δόμηση. Υπάρχει η προστασία του περιβάλλοντος, η σοβαρή απώλεια εσόδων από το Δημόσιο και βέβαια το μεγάλο πρόβλημα των πολιτικών παρεμβάσεων».
Σύμφωνα με την έρευνα του γενικού επιθεωρητή Δημόσιας Διοίκησης, από τις 177 πολεοδομίες που υπάρχουν στη χώρα οι 50 το 2005 και το 2006 δεν έχουν βεβαιώσει ούτε ένα ευρώ πρόστιμο για αυθαιρεσίες και πολεοδομικές παραβάσεις στην Επιτροπή Ενστάσεων. Παράλληλα, από τις 177 πολεοδομίες της χώρας οι 93 τις συγκεκριμένες δύο χρονιές έχουν βεβαιώσει πρόστιμα στις Επιτροπές Ενστάσεων μικρότερα των 10.000 ευρώ, ποσό αστείο βέβαια όταν μόνο για το αυθαίρετο του πρώην υπουργού Απασχόλησης, κ. Βασίλη Μαγγίνα, η Πολεοδομία Μαρκόπουλου είχε βεβαιώσει αρχικά 164.000 ευρώ πρόστιμο.
Σε ό,τι αφορά το θέμα των αυτοψιών, η έρευνα του γενικού επιθεωρητή αναφέρει ότι υπάρχουν πολλά προβλήματα στο ζήτημα της στελέχωσης των υπηρεσιών. Οι περισσότερες πολεοδομίες δεν έχουν το απαραίτητο προσωπικό, με αποτέλεσμα οι υπάλληλοι να δίνουν βαρύτητα στα θέματα εξυπηρέτησης του κοινού και όχι στις αυτοψίες και στα πρόστιμα, τα οποία προβλέπουν έξοδο από την υπηρεσία και απασχόληση εκτός ωραρίου.
Από αυτή, βέβαια, την κατάσταση δεν είναι λίγες οι φορές που γίνονται απίστευτα περιστατικά, πάντα βέβαια εις βάρος του πολίτη, ο οποίος ταλαιπωρείται χωρίς λόγο. Για παράδειγμα, στη Μεγαλόπολη, επειδή στην πολεοδομία δεν υπήρχε πολιτικός μηχανικός, την πολεοδομική άδεια ενέκρινε διευθυντής της αρχιτέκτονας, ο οποίος δεν πρόσεξε -;άλλωστε ο άνθρωπος δεν είναι και υπεύθυνος για τέτοια θέματα-; ότι δεν είχε προβλεφθεί ο αντισεισμικός αρμός στο κτίριο. Αποτέλεσμα, να κτισθεί το σπίτι και εκ των υστέρων να διαπιστωθεί το λάθος. Σήμερα το σπίτι είναι ακατοίκητο, οι ιδιοκτήτες του «κλαίνε» τα χρήματα που χαλάσανε, αφού δεν μπορούν να το γκρεμίσουν και να το ξανακτίσουν, ενώ οι γείτονες φοβούνται το ενδεχόμενο να το κατεδαφίσει ένας σεισμός και το ρίξει πάνω στα δικά τους σπίτια.
Χαρακτηριστικό παράδειγμα έλλειψης προσωπικού είναι η Πολεοδομία της Λέρου, όπου υπηρετεί ένας μόνο υπάλληλος, ο οποίος τυγχάνει να είναι και ο διευθυντής της!
Πάντως, από τα συμπεράσματα της έρευνας προκύπτει ότι οι πολεοδομίες των νομαρχιών λειτουργούν πολύ καλύτερα από αυτές των δήμων. Η εξήγηση που δίδεται είναι κυρίως το γεγονός ότι το προσωπικό τους προέρχεται από τις παλιές κρατικές πολεοδομίες. Παράλληλα, επειδή οι πολεοδομίες των νομαρχιών είναι μεγάλες, είναι και περισσότερο απρόσωπες, με αποτέλεσμα η διαφθορά και η κακοδιοίκηση να συναντώνται σε μικρότερο βαθμό σε σχέση με αυτές των δήμων.
Τέλος, ένας παράγοντας που επιτείνει το πρόβλημα των πολεοδομιών είναι ο μεγάλος τους αριθμός. Οπως επισημαίνει ο γενικός επιθεωρητής, υπάρχουν 177 πολεοδομίες σε όλη τη χώρα και η τάση τους είναι αυξητική. «Υπάρχουν δήμαρχοι που δημιούργησαν πολεοδομίες στους δήμους τους οι οποίες υπολειτουργούν και χωρίς να υπάρχει λόγος σύστασής τους. Δεν μπορεί να υπάρχουν 1.035 δήμοι και 177 πολεοδομίες». Παραδείγματα με υπεράριθμες πολεοδομίες υπάρχουν αρκετά.
Στο Νομό Ημαθίας, που έχει 130.000 κατοίκους, λειτουργούν πέντε πολεοδομίες, όταν σε δήμους της Αττικής με μεγαλύτερο αριθμό κατοίκων, όπως η Γλυφάδα, η Κηφισιά, το Μαρούσι κ.ά., υπάρχει μόνο μία πολεοδομία. Στο Νομό Χαλκιδικής λειτουργούν τρεις πολεοδομίες και όταν η υπηρεσία του γενικού επιθεωρητή Δημόσιας Διοίκησης έμαθε ότι υπάρχει αίτημα για σύσταση και τέταρτης πολεοδομίας από δήμο έκανε παρέμβαση στον περιφερειάρχη ώστε να μην ικανοποιηθεί το αίτημα του δημάρχου.
Η έκθεση για το 2008
Η ελληνική έκθεση παρουσιάζεται για δεύτερη συνεχόμενη χρονιά στην Ελλάδα από τις εκδόσεις Polaris με την ευγενική χορηγία της Τράπεζας Πειραιώς  .  Παρουσιάζεται με τον πλέον θεαματικό τρόπο καθώς οι φωτογραφίες είναι τοποθετημένες σε ειδικές θήκες (light boxes) με εντυπωσιακό αποτέλεσμα όσον αφορά στην απόδοση των χρωμάτων και στη δημιουργία "ατμόσφαιρας" στην έκθεση. Από τις  5 Μαϊου 2008  και μέχρι τις  7 Ιουνίου 2008,  καθημερινά Δευτέρα έως Κυριακή, στη στοά  Σπυρομίλιου, City Link, Βουκουρεστίου 3  .
Οι βραβευμένες φωτογραφίες έχουν τοποθετηθεί σε διαφορετικά πάνελ ανάλογα με την κατηγορία τους. Η νικήτρια φωτογραφία του διαγωνισμού για την κατηγορία των ενηλίκων (Φωτογράφος Άγριας Φύσης) είναι τοποθετημένη στην είσοδο της έκθεσης απο την οδό Βουκουρεστίου, η αντίστοιχη για τους νέους (Νέος Φωτογράφος Άγριας Φύσης) είναι τοποθετημένη στην είσοδο από την οδό Αμερικής και οι υπόλοιπες σε πάνελ στη στοά Σπυρομίλιου.
