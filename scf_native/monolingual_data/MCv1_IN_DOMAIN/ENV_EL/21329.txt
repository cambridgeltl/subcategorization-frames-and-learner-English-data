March 1, 2007 | Popularity: 1% [ ? ]
ΑΝΑΚΟΙΝΩΣΗ ΤΥΠΟΥ ΥΠΕΧΩΔΕ. Ο Υπουργός ΠΕΧΩΔΕ κ. Γιώργος Σουφλιάς διαβίβασε στις 28/2 στο Εθνικό Τυπογραφείο προς δημοσίευση την Κοινή Υπουργική Απόφαση με την οποία εγκρίνεται ο πρώτος Εθνικός Σχεδιασμός Διαχείρισης Επικίνδυνων Αποβλήτων (ΕΣΔΕΑ) που κατάρτισε το ΥΠΕΧΩΔΕ. Για το θέμα αυτό ο κ. Γιώργος Σουφλιάς έκανε την ακόλουθη δήλωση : « Η αντιμετώπιση του προβλήματος της παραγωγής και διαχείρισης των επικίνδυνων αποβλήτων αποτέλεσε μια από τις πολύ σημαντικές προτεραιότητες της περιβαλλοντικής μας πολιτικής τα 3 τελευταία χρόνια. Και αυτό γιατί η χώρα στερείτο ολοκληρωμένου νομικού πλαισίου για την διαχείριση των επικίνδυνων αποβλήτων και δεν είχαν υλοποιηθεί οι απαιτούμενες εγκαταστάσεις διαχείρισής τους. Επιπρόσθετα η Ευρωπαϊκή Επιτροπή ξεκίνησε από το 1992 ( 15/10/1992 επιστολή όχλησης) διαδικασία παραπομπής της χώρας μας στο Δικαστήριο Ευρωπαϊκών Κοινοτήτων (ΔΕΚ) που είχε ως αποτέλεσμα την έκδοση Α’ Καταδικαστικής Απόφασης (C-163/03). Δικό μας πρώτο μέλημα υπήρξε η πλήρης εναρμόνιση της εθνικής με την κοινοτική νομοθεσία και η ολοκλήρωση του νομικού πλαισίου της διαχείρισης των επικίνδυνων αποβλήτων. Ενσωματώσαμε, καταρχήν, στο εθνικό μας δίκαιο την κοινοτική οδηγία 91/689/ΕΚ για την διαχείριση των επικίνδυνων αποβλήτων (ΦΕΚ 383Β’ / 28-3-2006) και στην συνέχεια προχωρήσαμε στην έγκριση των τεχνικών προδιαγραφών για την διαχείριση επικίνδυνων αποβλήτων ( ΦΕΚ 791Β’ / 30-6-2006). Σήμερα κάνουμε το σημαντικότερο βήμα για την προστασία του περιβάλλοντος, την προστασία της δημόσιας υγείας και της υγείας των πολιτών από τα επικίνδυνα απόβλητα. Καταρτίσαμε και εγκρίνουμε τον πρώτο Εθνικό Σχεδιασμό Διαχείρισης Επικίνδυνων Αποβλήτων (ΕΣΔΕΑ) που συνιστά, με τις προαναφερόμενες αποφάσεις, ένα ολοκληρωμένο πλαίσιο διαχείρισης των επικίνδυνων αποβλήτων. Ο Εθνικός Σχεδιασμός έρχεται να υλοποιήσει την βασική αρχή ότι το κόστος της διαχείρισης επικίνδυνων αποβλήτων αναλαμβάνει ο ίδιος ο παραγωγός δηλαδή εφαρμόζεται η αρχή ο «ρυπαίνων πληρώνει» και εγκρίνεται σε εφαρμογή της οδηγίας 91/689/ΕΚ. Θα αναθεωρείται κάθε πέντε (5) χρόνια και εξυπηρετεί, κυρίως τους ακόλουθους στόχους : 1. Την προώθηση της πρόληψης/μείωσης της παραγωγής και επικινδυνότητας των Επικίνδυνων Αποβλήτων (Ε.Α) στην πηγή. 2. Την ανάπτυξη υποδομών και μεθόδων αξιοποίησης των Επικίνδυνων Αποβλήτων, έτσι ώστε να αναπτυχθεί σταδιακά η αγορά δευτερογενών υλικών από την αξιοποίηση των αποβλήτων αυτών, καθώς και η παραγωγή ενέργειας από τα Ε.Α. 3. Την προώθηση μεθόδων ασφαλούς επεξεργασίας των Ε.Α., όπου αυτό είναι δυνατόν, οι οποίες οδηγούν σε αποτελεσματική μείωση του ρυπαντικού φορτίου και γενικότερα της επικινδυνότητας των αποβλήτων. 4. Την ανάπτυξη υποδομών ασφαλούς τελικής διάθεσης των υπολειμμάτων της επεξεργασίας των Ε.Α, καθώς και των Ε.Α. για τα οποία δεν είναι εφικτή η εφαρμογή τεχνικών επεξεργασίας / αξιοποίησης, με εφαρμογή της αρχής «ο ρυπαίνων πληρώνει» δηλαδή με την ευθύνη των ίδιων των παραγωγών Ε.Α. 5. Την διεύρυνση των δικτύων ασφαλούς συλλογής και μεταφοράς των Ε.Α. από και προς τις εγκαταστάσεις διαχείρισης Ε.Α. 6. Την προώθηση ιδιωτικών επενδύσεων στον τομέα διαχείρισης Ε.Α. 7. Την καταγραφή και τον προγραμματισμό αποκατάστασης ή/και εξυγίανσης των ρυπασμένων χώρων, λόγω ακατάλληλης απόθεσης Ε.Α. ή/και χώρων που έχουν ρυπανθεί από επικίνδυνες ουσίες. Πρέπει να επισημάνω ιδιαίτερα ότι η καταγραφή των παραγόμενων ποσοτήτων και του είδους των Επικίνδυνων Αποβλήτων που παράγονται στην χώρα έγινε από το ΥΠΕΧΩΔΕ για πρώτη φορά και ξεκίνησε τον Ιούλιο του 2004 και ολοκληρώθηκε πρόσφατα. Συνεπώς, ο Εθνικός Σχεδιασμός στηρίζεται σε πραγματικά δεδομένα και όχι σε εκτιμήσεις.» Αναλυτικότερα, βασικά σημεία του Εθνικού Σχεδιασμού Διαχείρισης Αποβλήτων είναι τα ακόλουθα : 1.  Σύμφωνα με την καταγραφή που έγινε σήμερα στην Ελλάδα παράγονται ετησίως, περίπου 330.000 τόνοι Ε.Α., εκ των οποίων ένα ποσοστό της τάξης του 62% υποβάλλεται σε εργασίες διάθεσης, ενώ το υπόλοιπο σε εργασίες αξιοποίησης. Οι μεγαλύτερες ποσότητες παράγονται στην Αττική 48,5%, στη Κεντρική Μακεδονία 12,6%, στην Στερεά Ελλάδα 10,2%, στη Θεσσαλία 6,9% και στην Δυτική Ελλάδα 5,2% περίπου. Αναλυτικά τα παραπάνω στοιχεία περιλαμβάνονται σε πίνακες του κειμένου για τον Εθνικό Σχεδιασμό (ΕΣΔΕΑ) που σας επισυνάπτεται. 2.  Επίσης υπάρχουν στην χώρα μας περίπου 600.000 τόνοι αποθηκευμένων επικίνδυνων αποβλήτων, κυρίως στους χώρους παραγωγής τους (Βιομηχανία) . Η ποσότητα αυτή αν και είναι μικρότερη από ότι είχε εκτιμηθεί στο παρελθόν ωστόσο εγκυμονεί εν δυνάμει κινδύνους. 3.  Η προέλευση των επικίνδυνων αποβλήτων προέρχεται κυρίως από βιομηχανικές δραστηριότητες (διϋλιστήρια, παραγωγή αλουμινίου, χαλυβουργίες, παραγωγή λιπασμάτων, παραγωγή ηλεκτρικής ενέργειας, παραγωγή οργανικών χημικών προϊόντων) όπως και από εγκαταστάσεις εξυπηρέτησης κοινού ( λιμάνια, αεροδρόμια, ΟΣΕ, ΟΤΕ κ.α). 4.  Στα επικίνδυνα απόβλητα των παραπάνω κλάδων περιλαμβάνονται και τα ακόλουθα ρεύματα Ε.Α., τα οποία υπόκεινται σε ειδικό καθεστώς διαχείρισης: 1.  Τα «ρεύματα εναλλακτικής διαχείρισης» και αφορούν χρησιμοποιημένες συσκευασίες και άλλα προϊόντα (Χρησιμοποιημένες ηλεκτρικές στήλες και συσσωρευτές, Απόβλητα λιπαντικών ελαίων, Συσκευασίες επικινδύνων ουσιών και τμήματα των Οχημάτων Τέλους Κύκλου Ζωής ΟΤΚΖ). Από τον Μάρτιο του 2004 μελετήσαμε και εγκρίναμε προγράμματα εναλλακτικής διαχείρισης. 2.  Επικίνδυνα ιατρικά απόβλητα. Πρόκειται για τα ιατρικά απόβλητα μολυσματικού ή/και τοξικού χαρακτήρα τα οποία προέρχονται από τις διάφορες υγειονομικές μονάδες. Για τα ιατρικά απόβλητα υπάρχει αποτεφρωτικός κλίβανος στον ΧΥΤΑ Α. Λιοσίων. 3.  Ζωικά υποπροϊόντα. Πρόκειται για προϊόντα ζωικής προέλευσης τα οποία δεν προορίζονται για κατανάλωση από τον άνθρωπο. 4.  Πολυχλωριωμένα διφαινύλια /τριφαινύλια (PCB’s PCT’s – κλοφέν). Πρόκειται κυρίως για μονωτικά / διηλεκτρικά έλαια που περιέχουν PCB’s και υπάρχουν κατ’ εξοχήν σε συσκευές ηλεκτρομηχανολογικού εξοπλισμού, ιδίως μετασχηματιστές και πυκνωτές. Επιπλέον, στα παραγόμενα Ε.Α. περιλαμβάνονται και «μικροποσότητες επικινδύνων αποβλήτων» (ΜΠΕΑ) στα αστικά απόβλητα. Τα απόβλητα αυτά αφορούν κυρίως απορριπτόμενο οικιακό εξοπλισμό και απορριπτόμενα προϊόντα οικιακής χρήσης. 5. Μέσα στην τελευταία δεκαετία έχει σημειωθεί μείωση της συνολικής παραγωγής Επικινδύνων Αποβλήτων στην χώρα μας γεγονός που, κυρίως, οφείλεται :  στη σημαντική συρρίκνωση του δευτερογενούς τομέα με επακόλουθη μείωση της παραγωγής Επικίνδυνων Αποβλήτων από τη βιομηχανική δραστηριότητα,  στον εκσυγχρονισμό της τεχνολογίας (χρήση καθαρών τεχνολογιών) στις βιομηχανικές μονάδες μεγάλης δραστηριότητας που πλέον εφαρμόζουν σε μεγαλύτερο βαθμό τεχνικές προεπεξεργασίας/ αξιοποίησης των Ε.Α. που παράγουν.  Στον σημαντικό περιορισμό της πρακτικής ανάμειξης των Επικίνδυνων Αποβλήτων με μη επικίνδυνα απόβλητα. Αυτοί οι παράγοντες σε συνδυασμό με την εφαρμογή βέλτιστων διαθέσιμων τεχνικών στην παραγωγική διαδικασία που θα είναι υποχρεωτική από το τέλος Οκτωβρίου του 2007 και την αυστηρότερη λειτουργία των μηχανισμών περιβαλλοντικού ελέγχου των βιομηχανικών μονάδων εκτιμάται ότι θα οδηγήσουν σε παραπέρα μείωση της ετήσιας παραγωγής Επικίνδυνων Αποβλήτων τα επόμενα χρόνια. 6. Στα πλαίσια του Εθνικού Σχεδιασμού Διαχείρισης Επικίνδυνων Αποβλήτων προβλέπονται σειρά μέτρων για την βέλτιστη διαχείριση των επικίνδυνων αποβλήτων. Υπογραμμίζονται ορισμένα από αυτά τα οποία θεωρούνται ως ιδιαίτερα σημαντικά : 1.  Η ανάπτυξη υποδομών και μεθόδων αξιοποίησης των Επικίνδυνων Αποβλήτων 2.  Η προώθηση μεθόδων ασφαλούς επεξεργασίας των Ε.Α. 3.  Η διεύρυνση των δικτύων ασφαλούς συλλογής και μεταφοράς των Ε.Α. 4.  Η κατασκευή των απαιτούμενων έργων διάθεσης και αξιοποίησης Ε.Α., σύμφωνα με τις Γενικές Τεχνικές Προδιαγραφές διαχείρισης Ε.Α. (ΚΥΑ 24944/1159/2006) 5.  Η ανάπτυξη συστήματος δυναμικής απογραφής από το ΥΠΕΧΩΔΕ. Ήδη σε βάση δεδομένων του Υπουργείου καταχωρούνται, αφού αξιολογηθούν, τα στοιχεία που προέρχονται από τα «διαχειριστικά σχέδια» των παραγωγών Επικίνδυνων Αποβλήτων. Το σύστημα αυτό θα αποκτήσει δυναμικό χαρακτήρα και θα τροφοδοτείται συνεχώς με πληροφορίες σχετικές με την παραγωγή και διαχείριση των Ε.Α. Σημειώνω ότι πλέον οι παραγωγοί αποβλήτων είναι υποχρεωμένοι να υποβάλλουν κάθε χρόνο έκθεση στο ΥΠΕΧΩΔΕ (ΚΥΑ 13588/725/2006 – ΦΕΚ 383Β’ / 28-3-2006). 6.  Η Επικαιροποίηση των Μελετών Περιβαλλοντικών Επιπτώσεων από τους παραγωγούς Ε.Α. και ανάλογη τροποποίηση – συμπλήρωση των περιβαλλοντικών όρων των αντίστοιχων δραστηριοτήτων. 7.  Η Εκπόνηση των απαιτούμενων λοιπών μελετών από τους παραγωγούς Ε.Α. και εφοδιασμός με τις απαιτούμενες άδειες και εγκρίσεις (απόφαση έγκρισης περιβαλλοντικών όρων, άδεια διάθεσης κ.λπ.). 8.  Η επέκταση της λειτουργίας των ήδη υπαρχόντων συστημάτων εναλλακτικής διαχείρισης καθώς και τυχόν νέων εγκεκριμένων συστημάτων για α) ηλεκτρικές στήλες και συσσωρευτές β) απόβλητα λιπαντικών ελαίων γ) Οχήματα Τέλους Κύκλου Ζωής(ΟΤΚΖ), με βάση το χρονοδιάγραμμα που προβλέπεται στα αντίστοιχα ΠΔ. καθώς και προώθηση της κατασκευής νέων μονάδων αξιοποίησης, στο πλαίσιο λειτουργίας των συστημάτων εναλλακτικής διαχείρισης. 9.  Η καταγραφή – χαρτογράφηση των ρυπασμένων και πιθανώς ρυπασμένων από Ε.Α χώρων σε εθνικό επίπεδο. Στην συνέχεια θα προχωρήσει η αποκατάσταση ή/και εξυγίανση των χώρων αυτών, με εφαρμογή της αρχής «ο ρυπαίνων πληρώνει». 10.  Η εντατικοποίηση των ελέγχων που αφορούν την τήρηση των περιβαλλοντικών όρων κατασκευής και λειτουργίας των εγκαταστάσεων διαχείρισης Ε.Α.»
Popularity: 1% [ ? ]
Website
